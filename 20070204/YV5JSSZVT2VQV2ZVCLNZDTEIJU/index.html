<html><header><meta charset="utf-8"><title>優先搜畫：大灰熊組《森林反恐隊》拯救地球</title></header><body><h1>優先搜畫：大灰熊組《森林反恐隊》拯救地球</h1><p>𠵱家拍動畫片，當前急務唔係教小朋友點樣做一個勇敢正義嘅人，而係地球就嚟因生態破壞而滅亡，到時人類點正義都為時已晚。《森林反恐隊》（OpenSeason）就係借助森林動物同獵人開戰嘅題材，教曉大家保護大自然嘅道理。<br>撰文：戶川淳</p><p>本月15日上映嘅《森林反恐隊》講癡肥大灰熊同一隻獨角美洲鹿嘅歷險故事。熊寶寶本來係森林管理員嘅寵物，由細到大都食飽無憂米，仲係鎮內露天劇場嘅動物明星，直至有一日佢無意闖入森林，發現被獵人虐待嘅美洲鹿易打鹿，至發現森林生態已經被人類破壞，小動物更被獵人冷血地獵殺，於是熊寶寶同易打鹿喺打獵季節在即之際，同一班森林動物組成反恐隊，同獵人開戰，搶番自己個地盤。</p><p>班底強勁省招牌
</p><p>《森林反恐隊》係Sony新成立動畫部門SonyPicturesAnimation首齣3D動畫作，雖然佢哋之前完全冇做電腦動畫經驗，但勝在錢多，挖晒之前廸士尼嘅班底製作過檔幫手，例如出任導演嘅就係《怪獸公司》（MonsterInc.）編劇基爾寇頓（JillCulton），同《獅子王》（TheLionKing）嘅導演羅渣艾利斯（RogerAllers）。<br> 有咁強嘅外援幫手，再加埋曾經憑《蜘蛛俠2》（Spider-man2）贏過奧斯卡最佳視覺效果大獎嘅自家特技工場SonyPicturesImageworks坐鎮，畫功方面絕對唔輸蝕。</p><p>王牌配音夠晒潮</p><p>為咗要省靚招牌，今次Sony除咗製作揼本之外，配音都唔敢慳，搵嚟黑人笑匠馬田羅倫斯（MartinLawrence）同狄美摩亞（DemiMoore）老公仔艾斯頓古查（AshtonKutcher）配音，配搭都算幾新鮮，不過廣東話版仲勁，分別有陳奕迅同林海峰聲演熊寶寶同易打鹿，成件事即刻潮晒。</p></body></html>