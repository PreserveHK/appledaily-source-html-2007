<html><header><meta charset="utf-8"><title>去珠海12億武術公園<br>學做大俠</title></header><body><h1>去珠海12億武術公園<br>學做大俠</h1><p>喺香港有兩大主題公園，女仔一見到公仔、動物就大嗌「好得意呀」，陰柔味比較濃，想搵個陽剛氣息的新遊點？返珠海去開業只有1個月的「武林源」喇。功夫表演親眼睇唔少，但置身於武俠小說場景內，睇住少林弟子硬橋硬馬真功夫，特別投入。模特兒Matthew仲睇到熱血沸騰，即場換套古裝話要做吓古代人。咁佢返到古代最想做啲乜？吓？竟然想試吓做採花大盜！<br><br>記者︰樓藍　攝影︰亞強<br>Model︰Crystal、Matthew（IntermediaGroup）<br>鳴謝︰大航假期大限公司</p><p>逍遙谷、桃花島樣樣齊</p><p>中國武術享譽全球，朋友話我知，去到外國識親啲洋人，十居其七、八都總愛問︰「你係咪識功夫？」所以珠海平沙鎮的中國首個武術文化公園，絕對有睇頭。投資12億，將逍遙谷、《射鵰英雄傳》桃花島、《木蘭辭》機杼之聲……家喻戶曉的武術故事場景，重現現實世界中。有傍水依山的自然景色，如逍遙谷；亦有不少建築景觀，如花木蘭的北方古宅。建築物唔係得個殼，內裏的布置、家具亦一絲不苟，桃花島入面有各樣兵器任你耍，仲有古裝出租，等你徹頭徹尾都充滿古代武俠氣息。</p><p>武林聖地逐個睇</p><p>高手表演　3個必睇位</p><p>武林源入面除咗有各樣場景，亦定時會在特定場景有武術表演，可以近距離欣賞嵩山少林俗家弟子，同埋內地武術演員的演出。唔夠喉？晚上7點有個大型舞台Show，內容都係男女主角在比武招親互生情愫，但奸角入侵拆散情人等等，最後男主角練成神功英雄救美云云……但水準好高，1小時的演出中，300多位的表演者能武能舞，有三個緊張位一定要睇實。</p><p>必睇位一︰瞓釘板碎大石</p><p>兩位少林大師夾住釘板，最上面嗰位的肚皮上放上3塊大石，一囗，碎晒嘅當然係啲石唔係個人。</p><p>必睇位二：空中飛人</p><p>無安全網玩空中飛人，飛到去3層樓咁高，個女角都淨係靠捉住男角對腳滿天飛，好險。</p><p>必睇位三：梅花樁</p><p>武林源<br> 地址︰珠海市平沙鎮珠海大道8481號<br> 電話︰（86-756）7723168/3998999<br> 票價︰$90（成人）/45小童）<br> 註︰團費已包入場費</p><p>薰衣草園　開花季節</p><p>珠海跟中山毗鄰，有個薰衣草園亦值得一遊，因為有較少見的甜蜜薰衣草，同埋齒葉薰衣草。輕輕一掃甜蜜薰衣草，一種甘甜嘅氣味留在指上，跟一般薰衣草香氣與別不同。齒葉薰衣草每年只會開一次花，就係𠵱家近過年的時候，唔係咁易見到佢紫花盛開。本來公園以韓國風情做主題，食正當時的大長今熱，但𠵱家多咗茶藝、變臉表演，韓風大減但都同樣精采。</p><p>雪蛤花雀魚翅宴</p><p>玩得好食得更好，團費平都有唔少貴價嘢食，除咗遊武林源當日包埋武林風味宴，仲有一餐仲正嘅，唔矜貴唔入口，雪蛤、花雀、魚翅……真係豪食之旅。</p><p>清香桂花炒魚翅</p><p>絕對唔會只見銀芽不見翅，翅身都係幼長貨色，無欺場。</p><p>白玉珍珠雪蛤羮</p><p>雪蛤都幾爽，口味清淡好啱食。</p><p>興龍飯店<br> 地址︰中山市三鄉鎮文昌東路名藝綜合3樓<br> 電話︰0760-8279000</p><p>大航假期——武林源直航船2天團</p><p>主要行程︰<br> 第一天︰白蓮洞風景區、高麗薰衣草公園及武林源<br> 第二天︰快活谷、中山紅色軍事博物館<br> 住宿︰珠海三星福泉大酒店或同級<br> 團費︰<br> 星期日至四出發︰<br> $298（成人）/$248（12歲以下不佔床）<br> 星期五、六或假期出發︰<br> $338（成人）/$288（12歲以下不佔床）<br> （團費不包：離港稅每人$50，及導遊小費每人每日$50）<br> 查詢電話︰28511388<br> 報團地址︰旺角花園街好景商業中心2718室</p></body></html>