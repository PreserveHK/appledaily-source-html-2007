<html><header><meta charset="utf-8"><title>好節目 - 谷德昭</title></header><body><h1>好節目 - 谷德昭</h1><p>在北京要蒲的士高便得到工體一帶（即工人體育館附近），一連串幾間大型的士高，周末時人多得密不透風，但顧客一般年紀較小，也不會太過打扮，冇乜靚嘢睇就唔係我杯茶，只稍留片刻便鬆人。老字號「蘇絲黃」仍是靚人集中地，國家級的中外模特兒都愛到那裏，若閣下在香港蒲開老蘭的話，在裏面一定會碰見熟人。在港人飯堂「金多寶」茶餐廳碰到Beyond的世榮，他現在很多時間留在北京，已是半個京城通，當晚世榮旗下的女歌手在三里屯爵士吧演出，大家同往打氣，蒲爵士吧的又是另一幫人，另一番光景。<br> 蒲了幾晚，老友眼瞓魚提議不如是日蒲屋企玩煮飯仔，於是兩支公到了傳統菜市場買餸，北京城市面積越來越廣闊，政府為了令市容更整潔，開始將傳統菜市場往市郊遷移。抓緊機會拜訪僅存的傳統菜市場，海鮮檔濕𣲷𣲷，北京四面是地，海鮮花樣並不多，買了兩斤活蝦及一條桂魚；在菜檔買了涼瓜煲排骨，連枝帶葉的脆嫩小黃瓜在香港吃不到，洗亁淨當水果吃，是通便佳品。<br> 把幾位沒有屋企飯吃的當地朋友叫來，大家群策群力，弄出一頓美味零味精晚餐，飯後大家一起看港產片影碟，細心留意，發覺他們看電影的反應跟港人其實差不多，沒有甚麼的所謂文化差別，反正好看就繼續看，不好看就換碟。<br> 是夜大家酒醉飯飽，嘻嘻哈哈，原來最好蒲是在屋企，冇節目好過有節目，冇節目便是好節目。</p></body></html>