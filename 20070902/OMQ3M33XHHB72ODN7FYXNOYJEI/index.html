<html><header><meta charset="utf-8"><title>投資部落：講股佬貼士咪亂信</title></header><body><h1>投資部落：講股佬貼士咪亂信</h1><p>唔少散戶都鍾意捕喺電視或者收音機前，聽吓股評人有乜股票推介，網友xlc230579好勞氣話：「早排阿媽趁我返工，跟電視啲股評人買股票，入咗結好（064）、中化肥（297）、中石化（386）、中通信（552）、中糧控股（606）、利記（637）同埋中信1616（1883），𠵱家全部變晒潛水艇。阿媽見蝕得咁甘，問我點算好，真係唔識點答。」</p><p>似榕樹頭講古佬</p><p>meli話：「安慰你阿媽，話當去澳門輸咗啦！」<br> smsa認為：「唔等錢使咪揸佢兩三年，都可能會翻本，有邊個玩股票冇蟹過㗎！」sirpoon好抵死咁講：「咪當今年洋澄湖大造囉。」<br> 大夢想家好同情佢：「家陣部份講股佬真係有啲似坐喺榕樹頭嘅講古佬，報紙嘅股票貼士就同馬經冇乜分別，散戶唔好咁易信晒所謂嘅貼士，買之前都要做吓分析。」</p><p>衰咗唔使佢負責</p><p>Ckh3111亦話：「有啲財經演員根本冇做功課，亂咁推介股票，散戶輸錢佢又唔使負責，所以散戶入貨前真係要考慮一吓，係咪值得買。」<br>  http://www18.discuss.com.hk/viewthread.php?tid=5160377&amp;extra=page%3D8&amp;page=1 </p><p>報料站</p><p>歡迎提供網上財經趣聞，資料一經採用，酬100元。<br> 請附姓名、電話及電郵地址，交business@appledaily.com</p></body></html>