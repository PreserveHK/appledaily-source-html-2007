<html><header><meta charset="utf-8"><title>數碼達人：揀歌打機一味搖<br>SE火紅W910i扮Wii</title></header><body><h1>數碼達人：揀歌打機一味搖<br>SE火紅W910i扮Wii</h1><p>當Wii因為加入體驗遊戲而全球大賣，自然令人眼紅，亦造成體感新潮流，SonyEricsson最新手機W910i，絕對有望成為潮人當紅手機，除咗外形一流，功能齊全外，更學Wii一樣玩體感！揀歌可以Shake，連玩遊戲都可以左Fing右Fing咁玩，十足十拎住Wii手掣一樣，勁過癮！<br><br>記者：許福合<br>攝影：周旭文</p><p>外形激薄</p><p>W910i勉強亦可說係W580i升級版，不過升級地方太多，並非一般後繼機咁簡單！首先延續SE今年大賣薄機，W910i厚度更只有12.5mm，成為至薄Walkman手機，配合火紅色機身，拎住講電話、聽歌都實在非常搶眼，若然你覺得太招搖，亦提供一個黑色版本任你揀！從外觀睇，W910i機身非常鮮艷，起初仲以為係金屬面，其實只係用膠質物料，不過視覺上就極似金屬，分別不大。操作屬於滑蓋設計，鍵盤推出相當暢順，而作為Walkman系列之一，W鍵當然亦不會缺少，不過佢同開關一樣設於機頂，好容易失魂按錯。</p><p>勁玩3D遊戲</p><p>W910i並唔係Cyber-shot系列之一，所以反轉機背，就無咩花巧，只係簡單咁見到鏡頭，相片質素可以去到200萬，不過功能就比較普通，無閃燈及自拍鏡，鏡頭凸出又無蓋，幾驚會刮花！W910i最好玩功能，首推內置感應器，可以改變相片橫、直倒顯示方式，聽歌時又可以ShakeControl，搖一搖手機就可以跳歌，不過講到最吸引嘅，仲係體感功能可以用來打機，內置一款《MarbleMadness》，可以透過改變手機水平方向來令球滾動，將球運到出口，另外一款《V-Rally3-D》，可以享受親手賽車嘅樂趣！</p><p>Profile</p><p>制式：GSM四頻/WCDMA/HSDPA<br> 體積：99×50×12.5mm<br> 重量：86g<br> 屏幕：240×320<br> 通話時間：9小時<br> 備用時間：350小時<br> 主要功能：200萬像素鏡頭、MMS、MP3、媒體播放器、藍芽、M2記憶卡<br> 查詢：SonyEricsson（82038863）</p><p>K850i手機定相機？</p><p>作為旗艦級K850i手機，外形更係只能以實淨來形容，全金屬機身，反轉機背更與一般相機極為相似，有齊晒Xenon閃燈，自動鏡頭蓋，相片質素達500萬像素，雖然比對手遲咗啲，不過無論操作同手感，K850i都有接近相機水準，甚至機背右側，出現一個類似相機專用嘅拍攝╱錄影╱預覽模式切換鍵，究竟係手機定相機？用落可能都分唔清！操作介面極似PSP設計，並且加入媒體選項，可找到相片、音樂、影片等功能，屏幕底有3個感應器，只要輕輕擋住就會有反應，代替傳統按鍵操作！另外還有加快搜索字元、音樂相簿、相片自動轉向等。<br> <br> 規格：GSM四頻、HSDPA、500萬像素鏡頭、M2記憶卡、藍芽、A2DP立體聲、ShakeControl</p><p>K770i自動對焦</p><p>K770i雖然都係3G手機，不過就無咗HSDPA功能，可以見到走實用派路線，機身仍然極似Cyber-shot相機，又夠薄只有14.5mm，相片質素達320萬像素，備有自動對焦功能，鏡頭有機蓋保護，可以左右滑動，操作都幾方便，無咗Xenon閃燈，由LED補上。K770i功能包括FM收音機、藍芽立體聲、NetFront瀏覽器等。<br> <br> 規格：GSM三頻、320萬像素鏡頭、M2記憶卡、藍芽、A2DP立體聲、FM收音機</p></body></html>