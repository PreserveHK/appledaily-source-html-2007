<html><header><meta charset="utf-8"><title>首間BB餐廳：BB食神玩試食<br>生果糊仔食唔停口</title></header><body><h1>首間BB餐廳：BB食神玩試食<br>生果糊仔食唔停口</h1><p>我叫翹仔，歲半大。今時今日香港地潮字當道，做B都要做到與時並進。尤其家陣商場越來越多嘢玩，最近聽聞有百貨公司首創BB餐廳，呢件簡直係BB界盛事，我收到風已經第一時間拖爹哋媽咪去踩場啦！你仲未去咩？唔緊要，等我帶路話你知邊樣最好玩好食！<br><br>記者：劉嘉蕙　攝影：譚盈傑</p><p>BB餐營養均衡</p><p>講到明係BB餐廳，首要試嘅梗係食物啦！呢度嘅BB餐同日本嬰兒食品品牌和光堂合作，根據BB成長四個階段提供共10款套餐，每個餐有齊基本營養元素。餐廳負責人話：「BB成長至5個月後，就可以開始消化澱粉質食物，可以畀佢哋進食離乳食品，鍛煉BB咀嚼及吞嚥能力，早日刺激味蕾，大個後會冇咁易偏食。」我仲搵咗註冊營養師黃榮俊睇過餐單，研究各個套餐係咪合乎營養指標。</p><p>食神試味</p><p>學吞期：5至6個月<br>野菜餐$15</p><p>食乜嘢：菠菜小松菜、米粥、生果糊仔<br> 營養度：豐富澱粉質、維他命A、C及纖維，但缺乏足夠蛋白質。</p><p>好味度：翹仔試菠菜糊仔，未擺入口，一見即喊。記者試過，個菠菜茸其實冇乜味道。</p><p>學啖期:7至8個月<br>魚粥餐$15</p><p>食乜嘢：溫野菜沙律、白飯魚粥、生果糊仔<br> 營養度：整體營養均衡</p><p>好味度：雪盈好鍾意個橙味糊仔，食到停唔到口。</p><p>學嚼期:9至11個月<br>和風餐$29</p><p>食乜嘢：白身魚及蔬菜、軟飯、蘋果糊仔<br> 營養度：整體營養均衡</p><p>好味度：記者覺得好味，白身魚味道似麵豉煮魚，一路最鍾意食蘋果糊仔。</p><p>學吃期：12個月以上<br>漢堡扒餐$25</p><p>食乜嘢：漢堡扒、軟飯、布甸<br> 營養度:整體均衡，可加少　　　　　少蔬菜糊仔。</p><p>好味度：翹仔表情好詭異，究竟好唔好味呢？記者覺得味道OK，唔難入口。</p><p>大人食BB餐</p><p>餐廳入面暫時冇大人餐供應，爸爸媽媽餵BB時見肚餓，可以考慮叫小食餐及有機雜菜甘笋汁，又或者去自動販賣機買BB餅仔食，味道唔錯，都算食得過。</p><p>營養師建議：BB食品不可太硬</p><p>註冊營養師王俊榮話：「BB喺六個月大就可以食半流質固體食物，減少餵奶次數，平均3至5日可以添加一種新食物。太硬、太鹹或煮得太耐嘅食物都唔適合BB。」佢推介適合歲半以下BB的食物。
</p><p>葉酸：將深綠色蔬菜做成糊仔或切碎。<br> 澱粉質及脂肪：米糊、粥、薯茸、牛奶及蛋黃都適合。<br> 鈣及磷：牛奶、蛋、深綠色蔬菜、豆腐、豆漿、莧菜。<br> 鐵質：將蛋黃及豬牛肉切成碎、絲或粒狀，幫助BB咀嚼及消化。<br> 鋅：魚肉及蝦仔可增強免疫力。<br> 維他命A：紅蘿蔔、南瓜、番茄、菠菜。<br> 維他命D：肝臟、蛋黃。<br> 維他命C：西瓜、番茄、橙及奇異果榨汁。</p><p>潮B試新餐廳實錄<br>第1站：BB車停車場</p><p>BB都可以泊BB車！餐廳門外有個BB車停車場，泊好架車先去食飯，入到餐廳就有更多空間走動，最緊要唔使額外收費，任泊唔嬲，不過只得兩個位，先到先泊。</p><p>第2站：哺乳區</p><p>出街食人奶好唔方便，所以一嚟到梗係要睇吓哺乳區嘅形勢。餐廳有兩間哺乳房，全部上鎖，要搵職員開門，私隱度十足。入到去，紅色座椅夠舒服，成大部空氣清新機輸送清新空氣，另有暖奶器提供，諗得真係周到，值得掌聲鼓勵！</p><p>第3站：清潔換片區</p><p>換片區提供6張軟墊換片床，有尿片及濕紙巾俾爸爸媽媽應急，場內亦有齊水、皂液等基本衞生設備。換片床三面有圍牆，夠闊落又安全。以我翹仔瞓過咁多張換片床，呢張都算相當唔錯！</p><p>第4站：用餐區</p><p>用餐區有4個BB座位，全部加晒軟墊，坐得舒服又穩陣，食都食得舒服啲。
</p><p>BB餐廳及BB護理室（26941111）<br> 地址：沙田新城市廣場第3期2樓西田百貨<br> 營業時間：11am-4pm</p></body></html>