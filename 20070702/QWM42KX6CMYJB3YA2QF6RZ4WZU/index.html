<html><header><meta charset="utf-8"><title>「我以前做正經戲」<br>那時那地那人：馮淬帆唾棄港產搞笑片</title></header><body><h1>「我以前做正經戲」<br>那時那地那人：馮淬帆唾棄港產搞笑片</h1><p>馮淬帆1965年加盟麗的映聲（亞視前身）做男主角，由最初現場演話劇，到過檔無綫後由黑白電視跳到彩色年代擔正做男主角，馮淬帆見證了電視行業每一個歷史性時刻，但對香港觀眾而言，最深刻的還是80年代他一系列的搞笑電影。不過，這些經典笑片，對馮淬帆卻是一大遺憾，因為這些笑片令他被定了型，令他的真正演技全被人忘得一亁二淨！　撰文：戴彩煥</p><p>不論《奇謀妙計五福星》的蘭克司（《夏日福星》中飾犀牛皮），抑或《精裝追女仔》的劉定堅，馮淬帆雖然不苟言笑一臉冷傲，卻製造出爆笑效果，而這些等同近年周星馳笑片般受歡迎的電影，曾幾何時也令馮淬帆笑到失控。</p><p>嫌港產片冇深度</p><p>馮淬帆日前接受專訪時說：「拍《五福星》時成日NG，因為個個輪住忍唔住笑，到5個人一齊忍到笑，都已經拍咗幾十次。全世界忍唔到笑其實好正常，如果現場都笑到咁樣，套戲一定好收，如果拍戲連自己都唔笑，觀眾又點會笑？《五福星》有場戲講我哋俾班潮州佬圍住，叫我哋講句潮州話嚟聽吓，曾志偉就話『些funk易呢funk（seveneleven）』，呢句笑到我仆街，但呢啲笑話好香港式，去到第度啲人會：『超！些funk易呢funk，有乜咁好笑！』」<br> 雖說這一系列搞笑電影令馮淬帆笑到失控，但原來沒有一部他是喜歡的，他說：「呢啲戲我冇可能鍾意，平時自己亦唔會去睇，因為我最唔欣賞好多港產片冇乜思維，太過香港化，呢類香港戲出咗去第二度，人哋都唔知你講乜，啲對白配埋國語之後完全唔係嗰回事！」</p><p>為五斗米拍笑片</p><p>馮淬帆坦言自己是為了五斗米才狂接這些自己從不喜歡的笑片，至於當年何以被發掘做笑匠，馮淬帆也不明所以：「我都唔知點解！對我嚟講其實係一個好大遺憾，啲人將我打咗落去做喜劇，其實我唔係咁鍾意，點解佢哋唔記得我以前都係做正經戲？不過，人哋搵到我，我又唔會拒絕，搵錢吖嘛。其實我𠵱家一路喺內地、台灣都係拍緊啲正經戲，自己又做導演又做演員，只不過啲戲冇喺香港上之嘛。」<br> 除了在內地又演又導之外，馮淬帆偶爾也會在港產片中客串演出，如近日陳奕迅和楊千嬅主演的《每當變幻時》中，他便飾演千嬅的父親。<br> 70年代是許冠文和許冠傑《最佳拍檔》系列天下，80年代是馮淬帆《五福星》及《追女仔》系列，90年代則是周星馳無厘頭笑片天下，問對於周星馳這位後輩有何評價時，馮淬帆竟顯得十分為難：「你叫我點講啫！我一定要話好好睇咁呀？我都冇乜睇過佢啲戲，不願置評。我真係唔係好鍾意搞笑戲，我欣賞喜劇，但唔係搞笑。」馮淬帆表示，他喜歡史提夫馬田（SteveMartin）演的喜劇，或是茱莉亞羅拔絲的《MyBestFriend'sWedding》之類的電影，喜歡他們夠自然。</p><p>日夜顛倒頭撞牆</p><p>60、70年代，幾乎佔半數電視劇集也是馮淬帆擔正做男主角，問到當年拍劇趣事，馮淬帆笑說：「以前麗的映聲演話劇係做live，唔係錄影，當年我演一部好似偵探片嘅《電視法庭》，后叔（陳有后）做法官，但法官一路係冇嘢講㗎嘛，結果等到最後佢判案嗰陣，佢竟然瞓着咗。」當然，70年代為無綫日夜趕戲的日子，馮淬帆亦絕對忘不了：「我試過行路仆親撞埋牆啦，因為冇覺好瞓！嗰時我係主角，梗係戲份多，日日07到26（早上7時至翌日凌晨2時），返到屋企沖埋涼，日日瞓得3、4個鐘頭，嗰時我住廣播道，有日行路返TVB（廣播道舊址）開工，行行吓撞埋牆都唔知！」<br> 今日大家見到的馮淬帆，並不是一開始便是二撇雞，60、70年代的他，樣子還是「青靚白淨」，談到他80年代開始「轉型」，原來背後有個蠻有趣的故事，他說：「我好後生已經想留鬚，但俾阿媽鬧，佢唔鍾意我留鬚，咁我咪唔留囉，後來我爸爸過身，咁我就有藉口啦，古人喺上一輩過身後，係一路唔剃鬚守孝，過咗一段時間先至剃，但我就乘機唔剃囉！」</p><p>人物誌：《執到寶》奠地位</p><p>現年62歲的馮淬帆暱稱阿緊，父親為粵劇伶人馮鏡華，中學已在學界演話劇攞獎，65年加盟麗的映聲，主演過幾部劇集後獲楚原邀拍首部電影《黑玫瑰之三之紅花俠盜》，68年加盟無綫，演過《夢斷情天》、《執到寶》及《飛越十八層》等劇，深入民心。<br> 83年演出電影《奇謀妙計五福星》大收後，拍攝了一系列《五福星》片，至87年《精裝追女仔》再創佳績後，又演出一系列《追女仔》電影。馮淬帆先後擔任電視和電影編劇導演，約20年前到台灣定居後仍繼續演藝工作。感情生活方面，81年與曾慶瑜合作《烽火飛花》時相戀，拍拖2年便分手收場，至今仍是單身漢。</p></body></html>