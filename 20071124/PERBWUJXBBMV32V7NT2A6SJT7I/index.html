<html><header><meta charset="utf-8"><title>隔牆有耳：九鐵末代CEO老外愛中文 - 李八方</title></header><body><h1>隔牆有耳：九鐵末代CEO老外愛中文 - 李八方</h1><p>仲有一個星期，九鐵呢間百年老店就成為歷史，俾地鐵合併變成香港鐵路。九鐵末代CEO詹伯樂（JamesBlake）噚日喺尖東站主持新書發佈及紀念品義賣儀式，仲為新書簽名，吸引唔少市民一早嚟排隊買書兼攞簽名。排頭位市民更企足三粒鐘，有人花咗千幾蚊掃貨，用錢買起對九鐵回憶。</p><p>新書收錄萬個員工名</p><p>八方唔執輸搵老詹簽番個名留念，估唔到佢竟然識簽自己個中文名，手字好有卡通豬「麥嘜」風格㖭！詹伯樂港英時期做官已有花名叫「尖不甩」，有九鐵員工同八方講，「尖不甩」向來鍾意簽中文名，九鐵內部文件不乏佢嘅真迹，非常鬼馬。兩鐵合併後「尖不甩」功成身退，部份九鐵員工可能好茫然，佢噚日話已盡力幫下屬爭取優厚轉職條件，相信大部份員工會滿意，佢又指兩鐵合併日之所以揀星期日，係因為乘客較少可免混亂，相信可以順利過渡。<br> 昨日出版嘅新書《百載流芳情繫香江》，有大量九鐵珍貴圖片同資料，仲收錄咗成千上萬個全體現職員工嘅名字，可以話係貨真價實告別紀念冊，「尖不甩」喺書末總結時好大感觸：「九廣鐵路努力征戰近百年後，將不再以獨立機構的方式經營，誠然令人感慨。」</p></body></html>