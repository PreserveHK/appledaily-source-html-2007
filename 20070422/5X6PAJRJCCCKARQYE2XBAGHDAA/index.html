<html><header><meta charset="utf-8"><title>好想飛：掃黎明最愛牛王<br>半裸男模電死人</title></header><body><h1>好想飛：掃黎明最愛牛王<br>半裸男模電死人</h1><p>爽呀！好耐未試過shoppingshop得咁爽喇！大大個mall成個廸士尼小鎮大街，裏面有齊最流行美國名牌，Abercrombie&amp;Fitch、Kiehl's、Quiksilver、Victoria'sSecret、BananaRepublic……連海外品牌共46家大店；還有環境一流的餐廳，lobby如酒店的戲院，掃貨前後可以好好享受，去outlet都冇咁爽！<br><br>記者：廖秀娟　攝影：伍慶泉<br>鳴謝：東方旅遊、大韓航空</p><p>家庭掃貨樂最熱TheGrove</p><p>這個在市區、舒服、好行又交通方便的大mall──TheGrove，呢5年在洛杉磯已經是市民假日常到的消閒地；我們到訪當日是星期六，未到中午便已有一家大細殺到。在入口處的「小鎮大街」，遠遠望到裏面的大鐘柱，確實有到廸士尼的感覺；下午3、4時，更加人山人海，每個人面上都帶着笑容，手上一袋二袋，家庭樂兼掃貨的氣氛很熾熱！</p><p>A&amp;F　型模陪shopping</p><p>我當然係想買美國貨啦，呢度唔係比華利山，冇Gucci、Dior類的頂級歐洲品牌，大部份係大家尚負擔得起的中上價美國牌子。知道百年牛仔褲老店、黎明至愛Abercrombie&amp;Fitch（A&amp;F）在此有旗艦店，就首選為我第一站。<br> 3層高的A&amp;F原來面積之大係西岸之最，全店有齊男、女、童裝，單是地下賣女裝牛仔褲的部份，已經有如大格百子櫃般有幾十款選擇。暗暗的燈光設計，把店子搞得很cool，但無論如何，還不及門口一對型男索女model的吸引。<br> 半裸男模一見女客人進店，便即時貼牆狂擺性感「殺人」甫士，女士們如我，初時都會嚇一跳：「點解無端端有個唔着衫的靚仔用sexy眼神望住我？」男模電完你一輪，見你太驚，又會「好心」同你解釋，「我係model，逢星期六做兼職，仲有女model㗎！」此時才發覺另一位超短裙美女在旁邊偷笑！兩人不斷這樣「整蠱」異性客人，有女孩子扮尖叫以示對男模的欣賞，亦有男士被索女模電完後，扮失戀落寞離去，總之笑聲不絕，唔買都要睇吓！</p><p>Kiehl's搶先買新lipgloss</p><p>另一個我至愛的美國品牌，係Kiehl's，就在A&amp;F隔2個舖位。此店2月才開幕，是LA數一數二大間的分店。發覺呢度有香港冇嘅狗仔美容用品，仲有5月香港先有得賣的全新lipgloss；Kiehl's最出名係lipbalm，有全新lipgloss，當然要搶！試用過，仍然潤而不膩，買得過！</p><p>Abercrombie&amp;Fitch<br> 地址：SuiteQ-30<br> 電話：(1)323-9541500</p><p>Kiehl's<br> 地址：SuiteQ-80<br> 電話：(1)323-9650569</p><p>明星最愛內衣　勁平</p><p>每年農曆年在拉斯維加斯，狗仔隊都會拍到很多女明星去一間內衣店大掃貨，關之琳、鄭裕玲都試過。呢間Victoria'sSecret的內衣褲，出名又平又靚，美國、意大利brabra只係2百幾蚊，比起香港最平都3、4百蚊一個內地製，真係平好多；而且款無香港咁保守，唔好話性感款式好多，其實可愛、有型的款式亦多，唔使買嚟買去都係淨色嘛！</p><p>Victoria'sSecret<br> 地址：SuiteK-10<br> 電話：(1)323-6349177</p><p>香蕉共和國定期6折</p><p>這裏的BananaRepublic定期每三星期做一次減價，由9折至半價不等。很多新貨都有價減，現場人頭湧湧，有買要趁手。其他尚推介Anthropologie高級雜貨店，時裝、傢俬、燈飾都有，雖然價錢不便宜，但都設計簡約可觀，大有機會遇到心頭好。</p><p>BananaRepublic<br> 地址：SuiteJ-10<br> 電話：(1)323-6925020<br> <br> Anthropologie<br> 地址：SuiteJ-20<br> 電話：(1)323-9348433</p><p>TheGrove<br> 地址：189TheGroveDriveLosAngeles<br> 電話：(1)323-9008080<br> 營業時間：10am-9pm，星期五、六10am-10pm，星期日11am-8pm<br> 前往方法：乘MTA16、316巴士在3rdRoad下車即達</p><p>出門handbook</p><p>簽證：持BNO或特區護照均須簽證。查詢：25239011（美國領事館）<br> 機票：大韓航空經仁川至洛杉磯，$4,540起。查詢：23900421（學聯旅遊）<br> 貨幣：1美元約兌7.8港元<br> （文中價錢已折算為港幣）<br> 時差：慢香港15小時<br> 電壓：120V，兩腳直插頭<br> 洛杉磯旅行團查詢：（1）702-2219919（東方旅遊）</p><p>本周美國洛杉磯大部份時間天晴，氣溫11-23℃</p></body></html>