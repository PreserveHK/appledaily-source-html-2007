<html><header><meta charset="utf-8"><title>試新Game：試玩《NinjaGaidenΣ》<br>陳柏宇忍者上身殺殺殺</title></header><body><h1>試新Game：試玩《NinjaGaidenΣ》<br>陳柏宇忍者上身殺殺殺</h1><p>喺PS3上單撈試玩嘅遊戲越來越多，早前「鴨仔Game」《SUPERRUBDUB》就玩到班女fans尖叫又拍爛手掌；呢次轉個channel，講吓由任天堂年代打到PS3嘅《NinjaGaidenΣ》（忍者龍劍傳），今集擺明又係打打殺殺靠血賣錢，仲請到BMG今年重點新人之一陳柏宇試玩。唔講唔知，一向係《FF》迷嘅Jason，打動作game原來有一手，唔使一粒鐘，隻demo版幾乎過晒，臨走仲嬲嬲哋話：「有時間真係想收拾埋個Boss先！」<br><br>記者：陳國輝　攝影：伍慶泉<br>Hair：CoChung@XenterJut<br>Wardrobe：CIRCLES</p><p>Profile</p><p>機種：PS3<br> 類型：動作<br> 開發：Tecmo<br> 人數：1人（可上網玩）<br> 推出日期：6月14日<br> 售價：未定<br> 下載試玩版： http://www.ninjagaiden.jp/ </p><p>Jason：劈到一地血　超投入！</p><p>呢隻game可以上1080p，華麗嘅廝殺鏡頭當然唔少得！撈第一個畫面時，攝影師先用佢專業嘅術語嚟評論呢隻遊戲：「嘩，乜背景有景深㗎！」大量過場動畫、重電影感係《NinjaGaidenΣ》嘅特點，但最教人咋舌係主角嘅行動、戰鬥畫面實在太逼真，如飛簷走壁、扶住懸崖移動等驚險鏡頭，均一一呈現。講到Jason至愛，佢話當殺死十隻八隻小嘍囉嗰陣，流到一地鮮血先夠刺激，仲搞到鬼咁投入㖭！不過，PS3另一強項六軸操控似乎未發揮到作用，希望正式版推出之後會增加玩法啦！</p><p>60分鐘試玩心得：咪靠地圖！</p><p>趕住為新碟做宣傳嘅Jason，百忙下仍有心試玩新game，認真難得，最令小記驚訝係佢唔單止玩得投入，仲好快上手，玩咗一陣，已懂得施展主角連續技，仲幾乎開晒demo版所有寶箱，包括補血劑、雙截棍，就連勁似《FFVII》主角把大刀佢都笠埋，簡直無所不貪！不過Jason亦非見門就過，見人就斬嗰隻高手：「地圖好複雜，淨係顯示到門口、房間同通道位置，竟然冇顯示自己身處地方，好易迷路。」我話藉口，其實demo版地圖已經唔大，頂多得幾道隱藏門，畀多少少時間，冇理由過唔到嘅！</p><p>打Boss貼士：裝備雙截棍，儲定補血劑</p><p>老實講，Jason嘅成績已經唔錯，試玩嘅60分鐘內，開齊晒寶箱，仲去到最尾打Boss一關。查實小記亦同Boss過過兩招，難就難在佢能源多你兩倍，仲好擅長以守為攻，如果齋靠雙截棍亂打一餐，只會令Boss乘虛而入；不妨嘗試進房前儲定一批補血劑，再裝備好雙截棍，利用以守為攻方法，等Boss向你襲擊嗰一剎那，再攻擊佢，咁樣慢慢扣佢能源或者會奏效。</p><p>單撈歌仔隨時贏PS3</p><p>如果你係Jason粉絲，又鍾意打機嘅話就啱晒！BMG唱片公司就搞咗個抽獎遊戲，你只需要喺MOOV.now.com.hk、SmarTone-Vodafone以及Yahoo!Music!三大音樂網站內下載Jason歌曲，即有機會贏取PS3主機一部。</p><p>查詢： http://www.sonybmg.com.hk </p></body></html>