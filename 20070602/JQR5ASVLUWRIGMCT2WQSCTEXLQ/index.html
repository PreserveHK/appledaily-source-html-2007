<html><header><meta charset="utf-8"><title>食知味：罕有家鄉菜<br>花生燜牛甜甜哋</title></header><body><h1>食知味：罕有家鄉菜<br>花生燜牛甜甜哋</h1><p>小學教科書有教，香港係國際大都會，特點係華洋共處，各國美食紛陳。確實喺香港，所謂異國風情氾濫到叫人不再稀罕，簡單落個商場FoodCourt都可以食到半打外國菜，雖然正不正宗又係後話。日食夜食之下，意日法德韓印星馬泰國菜，親切得如同港產牛腩麵，以下奧地利、喀麥隆及烏克蘭菜，總算少見，猶幸味道唔多怪，值得試試。<br><br>記者：劉嘉蕙　<br>攝影：何家亮</p><p>寰宇風牛
</p><p>和牛解禁，全城爭食和牛，人人討論應該生食定炭燒最肥美。其實品牛最佳方法，各國自有心得，一隻牛經不同文化洗禮，可以變出多種花款。</p><p>Ndole燜牛肉$130（a）
</p><p>老闆娘來自喀麥隆，佢話呢味Ndole煮牛肉係傳統國菜。Ndole貌以菠菜，味道帶苦，當地人會加入花生燜煮肉類，配以五穀飯及炸香蕉，香口又甜甜哋，記者覺得有印尼菜風味。</p><p>維也納小牛排$180（b）
</p><p>天寒地凍，奧地利人鍾意食薄炸牛。小牛排採用未戒奶嘅牛仔肉，人手搥打後，灑麵包糠攞去炸，口感紮實不油膩。</p><p>阿美尼亞燜牛肋骨$129（c）</p><p>用紅蘿蔔、芹菜等熬成汁，令牛肋骨佈滿蔬菜甜香，感覺似飲羅宋湯食埋渣。</p><p>記者評語</p><p>食完多國牛菜，記者覺得奧地利薄炸牛最易入口，賣相似吉列豬扒有親切感。喀麥隆牛香味獨特，食過一次味道難忘。烏克蘭牛肋骨就有屋企煲牛尾湯味道。不過講到尾，都係港式打邊爐肥牛同牛腩最好味！</p><p>其他罕有之選<br>奧地利醃製火腿盤伴紅椒粉芝士醬$108（b）</p><p>喺意國有ParmaHam、西班牙食Iberico，奧地利就有Tyrolian煙熏火腿。奧國人喜歡配甜紅椒粉（Paprika）芝士醬，是奧匈菜中常見香料，甜而不辣。</p><p>烏克蘭家鄉豬肉腸$129（c）</p><p>豬肉腸係餐廳自己做，質感較平日食開的德國腸亁身，入口較硬，有一種好Raw嘅味道，都幾特別。</p><p>兜亂試食<br>西非菜處處有機&#13;</p><p>Makumba主要係Bar，來自西非嘅老闆娘Amina親自炮製多款家鄉菜。Amina話非洲好大，北非同西非菜係兩碼子事，食物差好遠，總括而言非洲菜特色係少油少花巧，肉類有咁熟煮咁熟，因為怕有蟲。<br> <br> （a）Makumba（25220544）<br> 地址：中環卑利街48號<br> 營業時間：6pm-12mn</p><p>奧地利菜大件又濃味
</p><p>奧地利毗鄰德國及匈牙利，位於歐洲內陸，因為天氣凍，所以菜式以肉為主，不論煎、煮、燉或凍肉拼盤都大件又濃味，冬天食野豬等伴薯仔或菠菜茸，保暖一流。<br> <br> （b）MozartStub'n（25221763）<br> 地址：中環己連拿利街8號<br> 營業時間：12nn-2:30pm、7pm-10:30pm（星期日休息）</p><p>烏克蘭菜少落調味
</p><p>天氣凍嘅國家較常以肉類入饌，烏克蘭亦不例外，肉類烹調越大份越肥越好，多數用蔬菜熬汁，少落調味料。老闆話餐廳大廚係正宗東歐人，包保菜式有當地風味。<br> <br> （c）IvantheKozak（28511193）<br> 地址：中環閣麟街46-48號地下下層<br> 營業時間：12nn-2:30pm、5pm-12mn</p></body></html>