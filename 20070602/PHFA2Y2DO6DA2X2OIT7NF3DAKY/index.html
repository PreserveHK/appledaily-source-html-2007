<html><header><meta charset="utf-8"><title>演冇錢騷一肚氣<br>側田噴火：唱到爛吃不消</title></header><body><h1>演冇錢騷一肚氣<br>側田噴火：唱到爛吃不消</h1><p>側田前晚演出新城主辦的音樂會後，突然向記者大發牢騷，聲稱自己做得太多騷快吃不消，加上冇乜新歌，怕唱到「爛晒」、「冇晒火」，又指開騷是為了賺錢，希望公司不要替他接太多冇錢騷，看來他要找老闆黃柏高（Paco）傾傾啦。</p><p>側田（Justin）前年一碟成名，去年即闖紅館，更舉行巡迴演唱會，年初又與港樂團齊齊開騷，不過近月則轉而為不同電台及卡拉OK舉行免費騷，包括前晚在會展新翼舉行由新城主辦的「JUSTIN唱好音樂會」，他更請來吳雨霏（Kary）、任賢齊、曹格、小肥及RubberBand等擔任嘉賓，前去捧場的有黃柏高、Theresa、Miki及雷頌德等。</p><p>Kary唔夠氣</p><p>Kary穿了露腰裝又唱又跳，不過唱歌不夠氣、跳舞又不夠力。側田和曹格jam歌唱張國榮的《今生今世》，側田彈琴、曹格獻唱時，側田突然說：「你唔好影衰我，有冇搞錯呀影衰我！」曹格走埋側田身邊說：「我係佢fans。」之後側田又寸曹格「把聲成個女人咁」，曹格說：「我怕醜啫，唔係女人。」整個騷側田唱了一首新歌《一句》，並配以勁歌熱舞，由櫈上跳落地等舞步。<br> 側田事後接受訪問時說：「因為曹格唱得太好，佢把聲好好，我驚佢影衰我，加上我同佢好friend，可以講笑。」問側田由櫈上跳落地時，可驚會跳到甩帽，他說：「點會啫！」他透露排舞排了三日，覺得整個騷效果算是不錯。記者指後段的氣氛比前段好，他說：「因為開頭時好緊張。」問為何緋聞女友林苑沒有捧場，他說：「冇請，下次咯！」</p><p>「唱歌要enjoy」</p><p>其後側田突然發牢騷說：「做太多騷我就嚟吃不消，我冇乜新歌，想做多隻碟先開騷，我驚唱到冇晒火，我好佩服有啲人一年開40場，我驚啲歌唱到爛晒，唱歌要enjoy嘅。」記者問難道有錢都不唱？他說：「咁都係為錢嘅。」問他言下之意是否要公司不要替他接太多冇錢的騷，他說：「可以咁講啦。」<br> 採訪：胡比<br> 攝影：仇志德</p></body></html>