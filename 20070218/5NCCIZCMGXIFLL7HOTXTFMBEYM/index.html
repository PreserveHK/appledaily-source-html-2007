<html><header><meta charset="utf-8"><title>新春購物團：<br>趕去祟光西田　攞利是換金豬</title></header><body><h1>新春購物團：<br>趕去祟光西田　攞利是換金豬</h1><p>今日有咩做？問嚟多餘，梗係拜年。恕我直言，坐喺親戚屋企，睇住阿媽同姨媽姑姐談笑風生，乜你唔悶咩？計我話，人人去晒拜年，你去百貨公司掃貨就最啱。正所謂人少少，揀件貨都舒服啲。今日好多大型百貨公司都有開門做生意，有財神派利是，又有送金豬錢罌，所以快啲睇清楚佢哋嘅營業時間，組隊購物團，四出掃平貨。<br><br>記者︰陸俊雄<br>攝影︰陳偉強、譚盈傑</p><p>SOGO財神派利是</p><p>銅鑼灣地標SOGO依舊開門營業，佢哋除咗有醒獅表演外，仲有財神派利是。至於利是每封唔同，主要係不同品牌的現金代用券。新春期間，好多家品已經打折，今次有埋財神利是，真係錦上添花、皆大歡喜。靜靜雞話畀大家知，其中有封係$100利是，畀你到9樓9OComfort專櫃，購買任何TempraKON床上用品時當現金用。所以一見財神，記住伸手拎多幾封利是喇！</p><p>開市時間<br> 初一︰1:00pm-8:00pm<br> 初二︰10:00am-8:00pm<br> 初三︰10:00am-10:00pm</p><p>西田買滿$180換金豬</p><p>金豬雖然唔係真金，不過好重手，好可愛！位於沙田新城市廣場嘅西田百貨，由今日至初三，每日都會送出金豬錢罌100個。大家只要於即日購物滿$180，憑發票到2樓顧客服務部即可換領。此外，年初一喺西田買衫特別抵，好似喺ICEFIRE專櫃買長袖tee，激減到$120至$150，所以要買夠$180，真係話咁易。</p><p>開市時間<br> 初一︰12:30pm-9:30pm<br> 初二︰12:30pm-9:30pm<br> 初三︰12:30pm-9:30pm</p><p>吉之島玩具大平賣</p><p>阿仔買極唔停手，梗係喇，康怡吉之島今日開始變咗小朋友同大細路嘅樂園，事關佢哋添咗新玩具，來個新春玩具展銷。好多正價高達模型做八折唔在講，更有高達加軍曹模型二合一包裝，特價發售。家長亦可買廸士尼積木同小熊維尼積木罌畀細個嘅小朋友玩。</p><p>開市時間<br> 初一︰12:00nn-10:30pm<br> 初二︰10:00am-10:30pm<br> 初三︰10:00am-10:30pm</p><p>大年初商舖開市時間</p></body></html>