<html><header><meta charset="utf-8"><title>和牛面珠　燜1個鐘夠腍</title></header><body><h1>和牛面珠　燜1個鐘夠腍</h1><p>餐餐食和牛、美國牛好奢侈？當內地牛肉都要近$50斤，加多少少，$60斤以巴西肉眼炒邊豆，更加腍甜；再加多少少$90斤就可以買到穀飼和牛金錢𦟌大嘆特嘆，實在是時候重新訂定我們的食牛策略。<br>前入口肉商顧問兼高級超市老闆Owen教路：「和牛肉眼扒閒閒哋$780一斤，但某些高級靚和牛部位，如牛面珠、金錢𦟌，價錢只是$90至$170一斤，相對今日內地牛肉已經沒大距離；即使嫌貴，貴內地牛$10一斤的巴西肉眼扒，用來炒菜也不肉痛！識食可必捱貴牛？」<br><br>記者：廖秀娟　<br>攝影：伍慶泉　<br>示範：一番食材梁達財師傅<br>*所有食材可於跑馬地「一番食材」超市買到（28918966）</p><p>燜和牛三寶</p><p>1hr15min<br> 4人份量<br> <br> 面珠、金錢𦟌、牛尾都是有咬勁的部份，但和牛天生肉質腍甜，用來燜，有嚼勁、味濃得來沒渣兼有少許油花香，幾和味。</p><p>材料</p><p>和牛牛尾/面珠肉/金錢𦟌各150克、辣味日式燒肉汁2支（420毫升）、薯仔1個、甘筍1條、大葱1條、洋葱半個、700毫升水
</p><p>做法</p><p>1.起鑊以少許油爆香洋葱、大葱，加入和牛三寶，以大火煎勻。<br> <br> 2.加入燒肉汁及700毫升水，大火煲至汁滾，轉中火炆40分鐘，加入甘筍、薯仔，再炆20分鐘便可。<br> &#13;</p><p>貼士</p><p>三寶不宜蒸、炒，只宜燜。燜時每3、4分鐘便要攪動，否則易燶。</p><p>巴西牛蔭柳炒邊豆</p><p>0hr20min<br> 4人份量<br> <br> 菜薳炒牛肉由細吃到大，換來法國邊豆炒牛肉，邊豆沒渣沒豆青味，清新兼配合牛肉味，兩者非常匹配。以牛丼汁炒，很可以帶出牛肉味，而且非常方便。</p><p>材料</p><p>牛蔭柳200克、法國邊豆1盒（約100克）、牛丼汁2茶匙、蒜茸少許</p><p>做法</p><p>1.牛蔭柳切片，法國邊豆洗淨，備用。牛蔭柳肉質較實，不能切得太厚，一定要逆紋切，否則會韌。<br> <br> 2.起鑊以少許油爆香蒜茸，加入邊豆炒至略熟，加入牛蔭柳，炒至9成熟，倒入牛丼汁再兜炒，至熟即成。<br> </p><p>貼士</p><p>牛蔭柳肉質較實，不宜炒太熟，薄切及剛剛熟最好味。</p><p>超嫩和牛肩肉丼</p><p>0hr20min<br> 1人份量<br> <br> 牛肩扒刨薄片煮牛丼，無疑是非常上等的牛肉飯。一個人吃吉野家有點凄凉？一個人吃這個牛丼，就會覺得自己很幸福！唔……牛肩肉嫩滑到……</p><p>材料</p><p>和牛肩肉130克、洋葱半個、雞蛋1隻、牛丼汁1/5支、珍珠米飯一碗</p><p>做法</p><p>1.珍珠米洗好，煮熟，備用。牛肩肉刨薄片，雞蛋打好，備用。<br> <br> 2.起鑊以少許油爆香洋葱絲，加入牛肉片，大火炒至6成熟，加牛丼汁再兜炒。<br> <br> 3.轉細火，雞蛋倒在牛肉面再兜炒至蛋半熟即可。&#13;</p><p>貼士</p><p>牛肩肉一定要薄切，否則會韌。</p><p>試食報告：巴西牛好食抵
</p><p>肉眼、西冷、牛柳固然是牛肉中最好味部份，但平日我們做菜薳炒牛肉、咖喱炆牛腩，用較平價的部位入饌，一樣可以做出美味菜式。<br> Owen新近試過用比內地牛肉更便宜的巴西牛蔭柳炒法國邊豆，貴價一點的和牛面珠肉、金錢𦟌、牛尾炆薯仔、甘筍，效果相當不俗，我們即時請路過客人試食，看看味道如何。</p><p>炆　澳洲和牛三寶（面珠、金錢𦟌、牛尾）</p><p>郭太：「第一次食牛面珠，口感好好，夠腍，感覺到有油花香；金錢𦟌食落冇渣，牛尾味道好濃。價錢係貴啲，但我覺得值得。」</p><p>炒　巴西牛蔭柳
</p><p>姚先生：「都ok，肉係實啲，但肉味好重。如果內地牛都賣四十幾蚊斤，佢賣$36，我覺得好抵食囉！」</p><p>煮　澳洲和牛牛肩扒
</p><p>Sam：「好嫩滑，好腍兼肉味好，一食就知係貴嘢。$88/100克係貴，但平時買和牛牛扒要$130/100克，咁就唔算好貴。」</p><p>牛肉？問佢啦！</p><p>Owen是ChillClub及一番食材兩家高級超市老闆，過往廿年曾是香港幾家日資百貨公司的超市鮮肉部主管，由親手劏好一隻牛，至肉類入口貨源走向，他都瞭如指掌；香港最大外國肉類入口商安得利曾破格邀他為首位華裔顧問。任何關於牛肉的食味煮法價錢，香港那一家餐廳用甚麼牛肉，他都知道。牛肉？請問Owen！</p><p>食盡刁鑽位</p><p>Owen教路的醒目食牛法，是精選貴牛的平價部位、平價牛的上等位置來吃。<br> 牛肉以美國、日本和澳洲的穀飼牛最高級，巴西、阿根廷、烏拉圭入口的草飼牛肉最平價；肉眼、西冷、牛柳位置最貴價，大腿瘦肉位最平，睇勻牛全身兼格價，至決定點買點食都未遲。</p><p>A牛面珠（澳洲和牛類$168/斤）
</p><p>肉質較實，最宜燜和滷水。日本及澳洲和牛較肥美，牠們的面珠肉會較腍，更宜煮食。
</p><p>B金錢𦟌（澳洲和牛類$90/斤）</p><p>有筋、有膠質，亦宜燜及滷水。日本及澳洲和牛較腍，沒內地牛肉的易韌。
</p><p>C牛尾（澳洲和牛類$96/斤）</p><p>牛味較濃，可以煲湯、燜、燉、煮。日本及澳洲和牛牛尾黐着的肉較有油花，燜時會香一點。
</p><p>D牛肩扒（澳洲和牛類$528/斤）
</p><p>肩扒中有一條幼筋，但吃落只有膠質沒筋的感覺。和牛肩扒亦佈滿油花，想平價得到吃和牛的感覺，這是好選擇。</p><p>E肉眼扒（巴西牛類$60/斤）</p><p>最貴、最腍甜部份之一，日本、澳洲和牛要近$800/斤，但平價的巴西肉眼，只是略貴過內地貨，但肉味濃而腍甜，何樂而不為？
</p><p>F牛蔭柳（巴西牛類$36/斤）
</p><p>牛身與後腿之間內側的位置，雖然肉的纖維多，容易韌，但肉味濃，即使巴西牛，都可以接受。最宜炒，但一定要逆紋薄切才不會韌。
</p><p>G西冷（巴西牛類$60/斤）
</p><p>愛牛味重，美國安格斯西冷是不二之選，約$410/斤，其次是澳洲、新西蘭，約$90/斤；最平是巴西西冷，$60/斤，煎薄扒或炒菜都很美味；但記緊做扒只宜5、6成熟，太熟會韌。
</p><p>H牛柳（巴西牛類$72/斤）
</p><p>最貴、最腍甜部份之一，近$800/斤的日本、澳洲和牛當然最好，但巴西牛柳亦不失禮，做扒可以去到7成熟。</p><p>買定料　教你煮中式甜品<br>桂圓紅豆米糕</p><p>糯米160克、紅豆及薏仁各35克、紅糖30克、砂糖20克、桂圓肉25克
</p><p>椰香綠豆凍</p><p>綠豆150克、魚膠粉50克、砂糖150克、椰汁50毫升、海藻粉一茶匙
</p><p>蓮子雪耳清心丸糖水</p><p>蓮子120克、三角豆60克、雪耳2球、清心丸60克、冰糖100克</p><p>酒釀桂花丸子</p><p>小丸子1盒、冰糖45克、酒釀2湯匙、糖桂花1茶匙、馬蹄粉21/2湯匙<br> <br> 酒釀由糯米釀成，味香醇帶點酸，用來煮甜品，或用來煮海鮮皆可。</p></body></html>