<html><header><meta charset="utf-8"><title>球彩俱樂部：德國可望作客小勝 - 阿鵬</title></header><body><h1>球彩俱樂部：德國可望作客小勝 - 阿鵬</h1><p>事隔3個月，歐國盃外圍賽今晚同下周中再有兩輪比賽上演，而家各組嘅出線形勢都幾混亂，賽事又買少見少，一旦有咩意外戰果出現，就可以擾亂大局。<br> 隨手拈來嘅例子就有D組，目前威爾斯以7分排第5位，佢仲有6場比賽要踢，雖則數字上仍然有機會晉身決賽周，但實際出線無望，陪跑居多。威爾斯攻力麻麻，6場只入得8球，喺小組排尾二；主場成績亦一般，贏嘅只係「魚腩」塞浦路斯同聖馬力諾，最叻只係賽和捷克，不過1:5大敗於斯洛伐克嗰場，我記憶猶新呢！<br> 反觀，德國表現就對辦，7戰6勝1和不敗站穩榜首，勝出率高達8成半！以目前走勢，晉級應無難度。不過講到今場，首先要考慮佢哋始終作客，攻力亦間有飄忽情況，可以10幾球大炒聖馬力諾，亦試過作客1:1同塞浦路斯摸和！咁估今場未必可以大炒威爾斯，係小勝格局。<br> 阿鵬<br> 有線球彩台主持<br> 電郵：soccer64@cabletv.com.hk<br> Phone波熱線：1831678<br> 開放時間：9:30pm-4:30am</p><p>貼士</p><p>混合2x3：星期六22斯洛伐克和(3.15)x星期六24威爾斯和[+1](3.5)<br> 大細2x1：星期六22斯洛伐克細(1.68)x星期六24威爾斯細(1.9)</p></body></html>