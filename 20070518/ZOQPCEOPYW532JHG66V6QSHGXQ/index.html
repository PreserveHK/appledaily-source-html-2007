<html><header><meta charset="utf-8"><title>隔牆有耳：名人性經　不需淫審 - 李八方</title></header><body><h1>隔牆有耳：名人性經　不需淫審 - 李八方</h1><p>《中大學生報》班同學仔搞嘅情色版，俾人話眼高手低品味曳曳，其實歸根究底，香港啲性教育到喉唔到肺，班學生就算有錯，都係社會嘅錯。<br> 八方日前冒住俾人淫審嘅危險，先向班議員同才子才女發出性知識問卷，睇吓佢哋「色」得幾多，得湯家驊知「椰菜花」即係疣，各位嘅性知識sofarsogood啦。跟手請教吓佢哋嘅個人性經驗，李華明就大膽自爆大學喺宿舍睇鹹片先識做愛，湯家驊就話自己「十六七八歲」拍拖後，先慢慢吸收性知識，仲有幾位名人性經，都幾有聲有色嗒落有味，大家睇吓邊個最有共鳴？</p><p>性知識問卷及答案</p><p>資料來源：《性本善》網頁及皮膚科專科醫生陳衍里</p><p>譚香文</p><p>以前嘅年代，唔好話人獸交同亂倫吖，學校連月經、夢遺呢啲嘢都唔講唔教㗎，少女們突然「內出血」嚇餐死，先學識「月經」呢一個名詞。譚香文就係當時受害者之一喇，喺不知衞生巾為何物嘅年代，佢自己都懵吓懵吓，「我淨係識專心讀書，完全冇諗過性嘅問題，最多同啲女同學傾吓點解有啲人經痛有啲唔會囉。」<br> 答對：3，5，6<br> 答錯：1，2，4</p><p>陶傑</p><p>風流才子陶傑不嬲係有「色」之士，佢足足用咗20秒時間思考，跟手講咗畀八方知呢次少年經歷，「話說我某日放學經過軒尼詩道，失驚無神俾個阿叔捉住話氣色唔好，仲話我知打得飛機多會眼盲兼釘蓋，嗰一個moment我真係好信，好驚，直到佢叫我拎五蚊出嚟執劑中藥補番吓，我就揭穿佢係呃人嘞。」嘩！咁都得！<br> 答對：3，4，6　<br> 答錯：1，2，5</p><p>毛孟靜</p><p>唔止男仔識去睇鹹片，才女毛孟靜細細個已經唔係盲毛，15歲就識走去買《Playboy》同睇《姊妹》性信箱學嘢，細細個已經好「好色」。「我好liberal（開明）嘅，啲仔女細細個我就解釋畀佢哋知BB係點嚟，性交過程係點我都會講㗎。」講到性大大方方一啲都冇面紅，外表斯文為人都幾open。<br> 答對：3，4，5，6<br> 答錯：1，2</p><p>張文光</p><p>張文光雖然冇時間做性知識測試，但原來細細個已經對性好認真亦相當好奇，曉自己走去圖書館搵書學嘢，「嗰時阿媽唔會教，我讀小學五、六年級咪自己去搵書學囉。」身為教育界議員，張文雖然唔贊成《中大學生報》情色報挑戰法律底線，不過就話唔反對年輕人睇吓鹹書鹹片滿足好奇心喎。</p></body></html>