<html><header><meta charset="utf-8"><title>股場放大鏡：資金太多化石股變當炒股 - 歐陽風</title></header><body><h1>股場放大鏡：資金太多化石股變當炒股 - 歐陽風</h1><p>港股昨日早段仍然升逾百點，但下午完全走樣，主要是中字派沽壓頗大，除市傳中央本周末會有宏調措施之外，一些炒AH折讓的國企股確實炒得過火，最離奇當數到儀征化纖（1033）同上海石化（338），點可能炒到脫離現實嘅價格母公司仲會去私有化？同樣道理，一隻H股PE已高達70倍嘅山東新華製藥（719），點可能炒上同A股睇齊？<br> 不過市場資金確實過多，股民沽售中字派套現後竟走去炒一啲幾年唔郁嘅「化石股」，好似連升3日嘅南海控股（680），股價已經幾年無郁過，早排見有異動嘅莊士機構（367）同埋莊士中國（298），噚日又見急升，分別升18%及13%。翻查股價，前者幾年來股價都在0.70元附近橫行，後者更長期在0.50元橫行。<br> 莊士系上周五停牌，本周復牌宣布若干資產互換，莊士機構旗下莊士中國會向姊妹公司勤達集團（1172）轉讓東莞一幅約7.8萬平方米之工業用地，以換取後者於成都的商業物業權益及1330萬元，另莊士機構認購勤達一批CB，若兌換持股量可由44.7%增至54.1%。表面睇今次係將物業分門別類執番正，而此系股份向以資產折讓大見稱，但炒到呢類股，卻有點升市尾聲味道。</p><p>中建科技趁勢炒上</p><p>另一隻「化石股」係中建科技（261），噚日急升21%，該公司近5年都無點郁過，成交亦都好細，近兩個月炒上，成交量卻大得驚人，動不動都幾千球，噚日有7156球易手，成交額3.6億。此股早前已分析過，估值偏低，惟年前私有化不成，低殘自有低殘嘅理由，估唔到此化石股都可變當炒股。</p></body></html>