<html><header><meta charset="utf-8"><title>投資通勝：盃賽決賽　下盤常開 - 華度</title></header><body><h1>投資通勝：盃賽決賽　下盤常開 - 華度</h1><p>季尾波，各項盃賽決賽陸續上演。玩決賽波盤嘅金科玉律，相信有番咁上下賭波年資嘅都會聽過，甚至感同身受，就係多向下盤埋手。<br> 啱啱喺周三晚打完嗰場歐協盃決賽，已經係好例子；睇愛斯賓奴及西維爾今季整體成績及聯賽排名，西維爾喺個盤上面要讓波絕唔出奇，但決賽呢家嘢，兩隊落到場都好少會出現一面倒情況，結果愛斯賓奴喺法定時間之內，就有比西維爾更好嘅表現，打成1:1開下盤。</p><p>受讓球隊打度氣</p><p>今季其他例子，尚有法國足總盃馬賽讓半球，法定時間內同索察打和1:1；法國聯賽盃里昂對波爾多，波爾多更喺馬會嘅「讓球主客和」[+1]嘅被過份睇淡情況下，法定時間內贏1:0爆個冷W。荷蘭盃阿積士讓平/半，都要俾阿爾克馬爾法定時間內迫和1:1開下盤等等。<br> 其實可以喺盃賽打到入去決賽嘅球隊，都同樣經過重重難關，就算冇打聯賽嘅牌面實力，點都有番多少打盃賽嗰種咬住一度氣淘汰對手嘅功架，所以喺決賽要讓波嗰隊，永遠都唔着數。<br> 未來個多月尚有英格蘭足總盃、蘇格蘭足總盃、西班牙盃、德國盃、葡萄牙盃及歐聯等盃賽決賽進行，計埋英冠、英甲、荷蘭聯賽等附加賽，原來仲有大把搵食機會，下盤應該都仲有過6成出現機會。文：華度</p></body></html>