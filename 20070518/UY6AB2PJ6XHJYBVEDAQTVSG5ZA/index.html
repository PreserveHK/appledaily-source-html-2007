<html><header><meta charset="utf-8"><title>窩輪搏擊：中交炒上7667博升5成 - 俊樺</title></header><body><h1>窩輪搏擊：中交炒上7667博升5成 - 俊樺</h1><p>花旗股市前晚繼續發威，多得幾個有錢佬買入大藍籌嘅消息刺激，好似「股神」畢菲特持有嘅強生股份就增加咗成倍。<br> 離開咗聯儲局年幾，格林斯潘靠演講同寫稿維生（其實係盤大生意，搵好多錢），𠵱家終於有着落，佢老哥加盟PIMCO做顧問，即係「債券大王」格羅斯坐鎮，全球最大嗰間債券基金。格老同格羅斯都認為息口大方向睇升，格老仲話𠵱個趨勢會維持3年，如果經濟好，加息嘅問題都唔大，不過，諗番格老話花旗今年有1/3機會經濟衰退就……&#13;</p><p>美股造好，港股一於照跟，不過恒指最後都係俾21000關壓住，睇個勢今日仲會衝多次關，破到位大幅上升下禮拜就掂晒。<br> 中交C輪7667：中交（1800）昨收10.96元，升2.4%，中交喺10日同20日線橫行咗好耐，睇成交應該係收貨格，昨日突然炒上，成交大增，呢轉應該會試13元，可以買啲中交C輪7667。隻輪昨收14.8仙，槓桿率7.4倍（有效5倍），對沖值0.67，正股升上13元，7667應該喺30仙樓上，正股就算見12元，隻輪都有5成升幅，正股跌穿10.50元止蝕。</p></body></html>