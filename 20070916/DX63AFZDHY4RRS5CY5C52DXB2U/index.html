<html><header><meta charset="utf-8"><title>汪琳整壽司薄餅<br>飯糰搓唔實　炸散晒</title></header><body><h1>汪琳整壽司薄餅<br>飯糰搓唔實　炸散晒</h1><p>一向是日本料理迷的汪琳，佢話最愛食壽司，一來唔怕肥，二來有米氣夠飽肚！坦言對食方面喜愛貪新忘舊的她，食壽司都要食得新奇，「生日時朋友帶我去食過一款壽司薄餅，好似成個小蛋糕咁，勁得意！」一試難忘，汪琳幾乎個個星期都要食過先安樂，咁捧場，師傅話一於將整壽司薄餅秘笈傳授給她！<br><br>記者：趙珮倩<br>攝影：伍慶泉<br>烹飪指導及場地：上善日本料理負責人Billy（23653983）</p><p>搞花臣加創意</p><p>位於紅磡開業僅兩個月的「上善」日本料理，有別於同區其他的日本料理店，菜式以新派日式Fusion為主，好似今日為大家示範的壽司薄餅，就是將傳統日本料理融入了多元化元素，擁有16年做日本料理經驗的Billy解釋：「香港人食日本菜鍾意多花款，所以我就參考西方食物，例如意大利Pizza，我用壽司飯都可以做薄餅，又可配搭任何魚生，好多變化，有心機的話砌到成個蛋糕咁都得。」</p><p>闖廚房學整餅　直擊報道</p><p>「上善」的壽司薄餅，汪琳食過無數次，只不過平時甚少有機會近距離跟師傅偷師，今日難得闖入廚房，佢話要自創一款屬於自己的壽司薄餅，即刻睇睇佢搞成點。</p><p>師傅手上搓那件壽司飯又厚又圓，至於汪琳那件就又扁又薄！</p><p>搓好壽司飯就要蘸炸漿，點知汪琳正準備上漿之際，壽司飯突然斷開一半！師傅話可能她未有握實壽司飯，咪散晒囉！</p><p>炸好的壽司飯要一開四方便進食，估唔到汪琳手起刀落非常熟手。</p><p>汪琳特別加放最愛的日式煎蛋做裝飾，雖然製作過程不時出現「蝦碌」情況，但她對於自己的作品非常滿意，最後連師傅也給她90分創意分呢！</p><p>壽司薄餅</p><p>份量：1人<br> 0hr45min</p><p>材料</p><p>三文魚刺身數片、蟹子沙律3湯匙、日本米300克、七味粉/沙律醬各少許、壽司醋60毫升、天婦羅炸漿適量</p><p>做法</p><p>1.日本米以1:1.3水煲熟，加入壽司醋拌勻攤凉。<br> <br> 2.沾濕手，將適量壽司飯揑成餅狀，蘸上天婦羅炸漿，下油鑊炸2分鐘至硬身。<br> <br> 3.瀝油後，鋪上蟹子沙律及三文魚，最後在碟邊撒上七味粉及沙律醬即成。</p><p>貼士</p><p>日本米比較硬身，煮之前要用水浸透約35分鐘，待米吸滿水份，煮出來的飯才夠香軟。</p><p>黃金甲揚物</p><p>份量：4人<br> 01hr00min</p><p>材料</p><p>甘鯛魚1條、胡椒粉/味鹽/日本味粉各1/2茶匙</p><p>做法</p><p>1.先將甘鯛魚連鱗洗淨，起肉，將沒有鱗的一面沾上胡椒粉、味鹽及日本味粉。<br> <br> 2.燒滾油，下魚肉炸約2分鐘至金黃色即可。</p><p>貼士</p><p>魚鱗要徹底啤水洗淨，而醃味時避免魚鱗沾上味粉，否則炸出來的魚鱗不會企身，影響賣相。</p><p>伊勢龍蝦青燒</p><p>份量：4人<br> 0hr30min</p><p>材料</p><p>龍蝦1隻、胡椒粉/味鹽各1/2茶匙、菠菜汁3湯匙、生粉適量、香蒜2湯匙、豉油2茶匙</p><p>做法</p><p>1.先將龍蝦起肉，洗淨瀝亁，切細件，加入胡椒粉、味鹽及菠菜汁拌勻，醃大約2分鐘。<br> <br> 2.將龍蝦蘸上生粉走油。<br> <br> 3.燒熱鑊，炒香香蒜，龍蝦回鑊，下豉油兜勻即可。</p><p>貼士</p><p>家庭式做法可用大蝦代替龍蝦，同樣可做到青燒效果。</p><p>焦糖布甸</p><p>份量：1人<br> 0hr15min</p><p>材料</p><p>鮮奶25毫升、忌廉50毫升、糖25克、蛋黃1隻，咖啡糖少許</p><p>做法</p><p>1.除咖啡糖外，將所有材料混合攪拌，倒入焗爐器皿。<br> <br> 2.預熱焗爐至220℃，放入布甸隔水焗8分鐘。<br> <br> 3.撒咖啡糖，以火槍燒焦表面即成。</p><p>貼士</p><p>可按自己的喜好，加入綠茶、咖啡或朱古力粉，做出不同口味的布甸。</p><p>買定料　明日同你煮餸<br>意國蛋多士　配野菌黑松露</p><p>法國包1片、意大利蛋1隻、鵪鶉蛋1隻、Porcini野菌70克、黑松露/忌廉/Parmesan芝士碎各10克、松露油1克</p><p>地中海大蝦配野菌黑松露意大利飯</p><p>意大利米70克、黑松露10克、雞湯及野菌湯400毫升、松露油2克、Parmesan芝士碎20克、小龍蝦清湯150毫升、小龍蝦100克、Porcini野菌100克、白酒30毫升、芫荽碎20克</p><p>黑松露雪糕</p><p>牛奶1.5公升、松露碎50克、白松露油10克、松露汁100毫升、意大利蛋黃16隻、忌廉1.6公升、煉奶650毫升、呍呢拿3枝、杏仁片50克、黑松露2克、梅醬3湯匙</p><p>焗原條鱸魚配野菌海鮮</p><p>海鱸魚1條（600克）、Porcini野菌300克、蜆/青口/車厘茄各100克、薯仔150克、白酒100毫升、黑橄欖40克、意大利百里香40克、迷迭香20克、白胡椒3克、檸檬1個、番茄醬6湯匙</p></body></html>