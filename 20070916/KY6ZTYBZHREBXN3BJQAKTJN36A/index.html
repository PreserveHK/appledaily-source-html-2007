<html><header><meta charset="utf-8"><title>隔牆有耳：民建聯投車牌出手低 - 李八方</title></header><body><h1>隔牆有耳：民建聯投車牌出手低 - 李八方</h1><p>噚日運輸署又舉行自訂車牌拍賣，民建聯勾咗個同黨名英文簡稱相同嘅牌「DAB」出嚟，民建聯有派職員到場舉手，但由於出手低，只捨得畀底價5,000蚊，最多出到6,000蚊，結果俾車行以15,000投得，該黨副主席葉國謙話唔會用高價向車行買回，睇嚟個車牌對個黨嚟都唔係好重要。</p><p>「O晒嘴」賣16萬</p><p>今次好得意勁搞鬼嘅車牌唔算多，一啲過癮車牌好似「T0PLESS」無上裝、「ASTR0B0Y」小飛俠等，都只係分別賣得5,000蚊同30,000蚊，反而有啲用文字組成嘅符號就幾好賣，其中一個「00U」車牌因為可以分成兩行嚟展示，睇落去似一個哈哈笑樣，由車行投得，以22萬成交。<br> 此外，「X0X」呢個經常會畀人喺網絡聊天代表驚訝「O晒嘴」表情嘅符號，賣到16萬，而可以解感激對方嘅「10U」就值8萬蚊，人名類車牌一直幾受歡迎，同歌手麥浚龍英文名一樣嘅「JUN0」8萬蚊有交易，有消息話係Juno啲友好幫佢買嘅。<br> 噚日幾個最高成交價嘅車牌都係由兩個英文字母組成，最貴嘅「JW」賣50萬，第二位就係「JP」同「CM」，各賣40萬，排第三同第四嘅係「GY」同「MC」，分別係32萬同埋31.5萬。</p><p>部份得意車牌成交價</p><p>00U：$220,000<br> X0X：$160,000<br> 10U：$80,000<br> BIGHEAD：$30,000<br> T0PLESS：$5,000<br> <br> 資料來源：運輸署</p></body></html>