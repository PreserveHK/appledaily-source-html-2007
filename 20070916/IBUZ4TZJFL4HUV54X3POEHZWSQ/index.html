<html><header><meta charset="utf-8"><title>數碼達人：iPodtouch撼iPhone水貨<br>頂住先！</title></header><body><h1>數碼達人：iPodtouch撼iPhone水貨<br>頂住先！</h1><p>記得上星期蘋果舉行記者會，IT傳媒諗住第一時間見到iPodtouch真身，誰知到現場只能睇幻燈片。但日前終於到港，我哋第一時間上去試玩，發現佢雖然比iPhone少咗好多嘢，但始終係行貨，價錢又平（$2,400），用嚟硬撼先達水貨iPhone？有找啦！<br>記者：許福合<br>攝影：陳盛臣<br>Model：Vivica&#13;</p><p>iPhone之輕量版</p><p>曾經玩過iPhone，當拎住touch喺手，就會覺得佢薄咗，而大小就差唔多。論外形，iPhone同touch基本上極相似，屏幕一樣係3.5吋，並具備環境感應，可以自動調校光亮度，以便用家戶外使用都可以睇得清楚。另外，大家都係用OSX作為系統，但因定位同硬件不同，touch介面明顯「少咗好多嘢」，不過仍然有齊聽歌、睇片、睇相、Wi-Fi連線等玩法。蘋果方面亦表示，touch定為iPod系列，暫時未有計劃提供額外軟件，升級空間相對iPhone會比較小。</p><p>香港官方：iPhone08出貨</p><p>據知現時iPhone先達報價約5千多，雖然比之前天價合理好多，不過好多人始終想等行貨，怕有鑊氣。蘋果對於iPhone幾時到嘅回覆，暫時未能確定，只表示08年香港應該出到！而網上傳聞話香港iPhone會係3G版，呢個亦未得到證實。各位Fans真係等唔切，又唔想用水機，不妨用touch頂住癮先，拎出來仲唔威盡！</p><p>親身touch事件簿</p><p>唔少人對iPhone嘅玩法大表驚奇，而touch其實唔只得樣相似，操作亦幾乎一樣，以下九種玩法不妨先睹為快！</p><p>介面上第一個Icon就係「Safari」，只要經Wi-Fi接駁網絡後，就可以瀏覽網頁，發覺《蘋果日報》網頁式樣同用「I.E」一模一樣，中文顯示完全無問題，配合Multi-touch，可以局部放大任何一點，慢慢睇！</p><p>YouTubeIcon喺touch排行第二，打開之後，會見到一個專屬畫面，有影片預覽圖片、介紹及評分等資料，只要篤一篤，就會開始播放，而影片會以Streaming方式播放，比電腦上YouTube仲要方便。</p><p>佢具備咗Multi-touch功能，只要喺全屏幕下，就可以用兩隻手指將相片扯大或收細，勁好玩！另外當然唔少得SlideShow播相等功能。</p><p>睇片對touch來講，可以「玩嘢」地方唔多，播放時會以橫向屏幕顯示，須直接篤芒操作。不過要留意，touch唔似得iPhone，無內置喇叭，要聽到聲音，始終要插番個耳筒。
</p><p>揀歌嘅時候，如果將touch由直變成橫向，就會見到CoverFlow功能，可以在屏幕翻閱唱片封面，就好似揀緊CD一樣！
</p><p>touch推出時，已經係多國語言版，繁體中文都有齊。</p><p>一指轉頁
</p><p>用手指一撥一拉，就可以見到向上或下移動頁面嘅效果，可以快速跳過，例如由A到Z，拉一下就見到，簡單又方便。</p><p>屏幕鎖定
</p><p>屏幕機頂設有開關掣，當按一下，就會係將屏幕Lock住，長按5、6秒就代表關機。屏幕Lock咗之後開機，會見到一個開鎖畫面，只要喺屏幕由左至右一拉，就可以繼續用番。
</p><p>機背照鏡</p><p>對女士們來講，touch反光機背，可以話多咗一個用途，可以當鏡照，隨時都可以補補妝先。</p><p>Profile</p><p>屏幕：3.5吋480×320<br> 記憶：8GB/16GB<br> 電量：22小時（音樂）/5小時（影片）<br> 電池：內置鋰電池<br> 介面：USB<br> 網絡：Wi-Fi（802.11b/g）<br> 體積：110×61.8×8mm<br> 重量：120g<br> 查詢：蘋果（800908988）&#13;</p></body></html>