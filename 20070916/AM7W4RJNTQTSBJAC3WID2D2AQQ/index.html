<html><header><meta charset="utf-8"><title>網友煲《逃》當打機<br>Lincoln過檔少林變武僧</title></header><body><h1>網友煲《逃》當打機<br>Lincoln過檔少林變武僧</h1><p>阿Deep知道除咗香港人之外，韓國人都好鍾意睇美國劇集《逃》（PrisonBreak），最近當地電視台喺深夜時分重播第一季，前晚大結局有成5.5%收視，成績唔錯，其中40歲以上女性觀眾佔最多。榮升為韓國師奶殺手嘅逃獄兩兄弟Lincoln同Michael，仲俾韓國網友話佢哋似網上遊戲《九龍爭霸》嘅角色，你話幾咁瘋狂！</p><p>威禾夫似浪客</p><p>韓國有富想像力嘅網友將《逃》劇主角，代入中韓人氣網上遊戲《九龍爭霸》嘅角色之中，佢哋話DominicPurcell扮演嘅大佬Lincoln，個樣十足少林派嘅制魔僧，可能同佢剛陽味重有關。相反，啲網友話威禾夫米拿（WentworthMiller）飾演嘅Michael似嚟自中原嘅浪客，就欠缺咗啲說服力，阿Deep左睇右睇都唔覺似。<br> 至於變態殺手T-Bag由奸變忠，俾人話佢似丐幫豪傑「降龍丐」；喺第二季攞咗新身份同家人團聚嘅C-Note，就因為係光頭佬而似少林派嘅羅漢僧，非常搞笑。雖然冇咗女醫生Sarah嘅角色，但遊戲裏面秘宮攝魂女嘅角色，就俾網友話同Michael假結婚嘅NikaVolek好似喎。<br> 網址： http://kr.image.fun.yahoo.com/yhi/nbbs/fun2007/07/24/fun_1201_600406_1 <br> 版主：網盜王尊尼Deep<br> 本欄逢周一至五刊出</p></body></html>