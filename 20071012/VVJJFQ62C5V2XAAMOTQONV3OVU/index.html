<html><header><meta charset="utf-8"><title>馮仁昭四圍超<br>高鈞賢願戀徐子珊「睇錢份上」 - 馮仁昭</title></header><body><h1>馮仁昭四圍超<br>高鈞賢願戀徐子珊「睇錢份上」 - 馮仁昭</h1><p>高鈞賢、楊秀惠、陳美詩、曹永廉同郭少芸噚日喺淺水灣拍攝無綫新劇《法證先鋒Ⅱ》中一場沙灘排球比賽嘅戲份。為免拍攝時泳衣移位，楊秀惠同陳美詩堅持要着小背心上陣，拍完先除去小背心合照，楊秀惠話：「天氣就嚟轉冷，所以公司盡早安排拍呢場戲先，我成日游水，早幾日先去泳池游。至於打排球就更加瘋狂，以前拍《四葉草》時都有好多打排球嘅戲，所以一啲問題都冇，只係擔心泳衣會移位啫。」</p><p>收入升10倍</p><p>高鈞賢同徐子珊因合拍劇集《舞動全城》而傳緋聞，近日有雜誌指佢哋經常同車出入，高鈞賢就話：「我哋係同一個經理人嘅，嗰日係我揸車載埋佢啫，佢成日叫我BB仔，我得23，點會OK呀，佢應該鍾意啲比佢年紀大嘅男仔。」不過佢直認徐子珊嘅樣貌似佢個初戀女友，甚至連佢媽咪都曾經認錯，高鈞賢話：「我有同子珊講，橫掂情侶檔受落，不如食住個勢上，呢排的確接多咗工作，收入係之前嘅10陪，睇錢份上囉！」</p></body></html>