<html><header><meta charset="utf-8"><title>恒指破29000　H指穿19000　同創新高<br>專家:有貨揸到跌　冇貨無謂追</title></header><body><h1>恒指破29000　H指穿19000　同創新高<br>專家:有貨揸到跌　冇貨無謂追</h1><p>【本報訊】中資股繼續「喪炒」，港股昨日終於升穿二萬九關！H股指數更勢如破竹，單日飆932點至19218點。指數距離有「香港股神」之稱的李兆基三萬點的目標，相距不足千點。綜合學者及基金經理意見，現時資金流向已主宰港股，未見熱錢撤走前，不宜盲目估頂，投資策略為「有貨揸到跌、冇貨無謂追」。記者：黃武榮</p><p>美股前晚急跌逾百點，但恒指甫開市照升，午後乘勢衝破二萬九，最終收報29133，升563點，幅度1.97%；H指則連升三日兼迭創新高。全日成交1,794億元為歷來第二高，但窩輪交投則首次突破400億元，至408億元的最高紀錄，港股市值單日增加4,500億元至21.51萬億元的新高。<br> 港股升破二萬九創新高，本報記者昨午到中環耀才證券行觀察，場內情緒非常高漲，似乎大部份人均有追入股份而獲利。審慎行事、錯過升浪者慨嘆：「𠵱家散仔就算冇內幕，只要捉到勢隨時賺幾倍。」</p><p>股民：跟大行買先賺錢</p><p>持有優質股份但過早沽售的人甚至爆粗洩憤：「X，中遠控股收39.1，我25蚊放咗！」身旁戰友回應說：「近三個月細價股完全唔掂，一定要買大價股，跟大行買先賺到錢。」4點收市，散戶並沒有立即離開，仍在熱烈討論翌日焦點。<br> 炒股大過天，輪場恍如散戶遊樂場，一名華資證券行經紀透露，「三四線股已收檔，個個走去炒中字股，唔夠子彈，就玩中資窩輪，每日都執到十幾巴仙，好過炒細價股！」記者走訪證券行亦發覺，散戶爭㩒大利市機熱門號碼，不再是857、941等大股，而是9xxx、7xxx、4xxx等窩輪號碼。<br> 中資股輪流炒作，成為港股升市火車頭。現時40隻恒指成份股中，中資股雖僅佔13隻，但卻佔恒指市值卻逾50%。因此港股現時可謂「成也中資、敗也中資」。繼周初水泥股及銀行股發威後，煤炭股昨日異軍突起。獲瑞銀證券唱好，目標價由35元調高至101元的神華能源，股價單日飆升24%，其餘三隻煤股，最少亦進賬逾一成。<br> 事實上，近日異動的中資股多數獲大行唱好，昨日神華已屬一例，前日被瑞信調高目標價一倍的海螺水泥，當日股價亦抽高逾兩成，難怪連散戶亦發現，現時要「跟大行買嘢，始搵到食」。不過，有業界質疑，「個目標價任佢哋訂，冇理由一下子轉stance（立場），變得極度bullish，除非係分析員以前估錯晒價。」<br> 城市大學MBA課程主任曾淵滄直言：「個市升得好誇張，連大戶都借小道消息炒即日鮮。」他指出，港股投機成份漸濃，但資金自由行隨時殺到，升市動力仍在。他稱：「千祈唔好設定危機水平，𠵱家有貨就揸到跌為止，冇貨就唔好高追，二萬九咁易就破，只要資金未撤走，三萬好易到。」&#13;</p><p>基金經理：資金流主宰</p><p>華富嘉洛資產管理董事林少陽指出，以現時投機市況無謂估頂，「資金流主宰大市升跌，內地最好最大嘅公司都喺晒香港，而AH股有折讓環境下，內地太多錢追逐有限好股，自然托高強勢股」。神華昨日雖然漲24%，收57.85元，但對比A股的83.85元人民幣，仍然平約33%。<br> 林少陽管理的基金暫時未有減持計劃，除非有重要利淡指標，如日圓急升、美國經濟陷入衰退等，現階段不會過早睇淡。他指出，中資銀行股、本地零售及相關地產股仍有值博空間。<br> 鄧普頓資產管理公司執行董事麥樸思表示，雖然A股市況熾熱，但升勢背景有理據支持。他直言，恒指遲早暴瀉，只是不知道確實時間，據歷史資料，牛市出現時間一般較熊市長，一旦熊市來臨，港股短時間內必急跌。<br> 鄧普頓資產管理公司高級執行副總裁林雄估計，未來12個月恒指有機會升兩成，以此計算，恒指上望35000點，與港股大好友、瑞銀策略員陸東，預期明年恒指最樂觀見三萬五脗合。</p></body></html>