<html><header><meta charset="utf-8"><title>綜藝女王　誰能代替你地位</title></header><body><h1>綜藝女王　誰能代替你地位</h1><p>下月是無綫40周年台慶大日子，無綫特別於本月22日推出招牌作《再會歡樂今宵》賀台慶，身為《歡樂今宵》（EYT）開國功臣的肥姐本已答允出席下月7日的節目錄影，但她近日飽受病魔困擾，前日在家昏迷後送院，現時仍在瑪麗醫院留醫，恐未能參與節目聚會及台慶演出。<br>身為香港首席綜藝女王的肥姐，每年在台慶及《歡樂滿東華》等節目中總是落力演出，其笑聲和造型都令觀眾印象難忘，就連與她合作過的盧大偉、李司棋和胡楓等拍檔，也同樣對肥姐的經典演出難以忘懷，並希望她早日康復。　採訪：張止寒、比華利、林妃</p><p>曾志偉：大騷冇佢好失色</p><p>肥姐87年在台慶上表演踩雞蛋，以她當年近200磅的體重踩上一盤盤的生雞蛋上，認真一步一驚心，即時成為全城佳話。經常為無綫擔任大騷主持的曾志偉，坦言很欣賞肥姐經常挑戰高難度表演，他昨日說：「當時都好戥佢擔心，以佢嘅體重究竟點踩上去啲雞蛋度？不過佢份人做乜嘢都好認真，對自己又有信心，佢乜都可以做到最好。」<br> 志偉又大讚肥姐是綜藝節目的靈魂，他說：「佢除咗係《歡樂今宵》嘅經典代表人物之外，佢嘅笑聲真係可以為觀眾帶嚟歡樂氣氛，佢係大家嘅開心果，成日都真情流露，大騷冇咗佢好失色。好期待佢快啲康復，好多大騷等緊佢助陣。」<br> </p><p>盧大偉：難忘兩隻肥天鵝</p><p>肥姐和盧大偉在81年《星光熠熠耀保良》中合作跳芭蕾舞，堪稱經典之作，盧大偉昨日表示如今回想起來，印象仍非常深刻，他說：「我當時已經係肥仔，着住『現代褲』凌空跳扮天鵝，仲記得台下傳出好響亮嘅笑聲，係黃霑喺度笑，之後肥姐做一字馬，如果冇我幫忙佢做唔到，因為我用膝頭頂住佢嘅背，佢先唔會向後倒，出到嚟效果好perfect，嗰陣已經係live表演，一出錯就出醜嘅啦。」<br> 由於節目是藝員組和歌星組比賽，加上前兩個回合都是藝員組勝出，為了營造緊張氣氛，故二人的第三回合芭蕾舞表演，被安排輸給表演唱歌的泰廸羅賓。盧大偉說：「點可能輸畀佢咁平凡嘅表演呀，得啖笑。不過我哋明白嘅，3：0就唔好玩啦。」</p><p>「食兩隻蟹好啦」</p><p>盧大偉又表示當年做《歡樂今宵》，肥姐偶然會邀請他返家吃飯，個性豪爽，但他已有一段時間沒跟肥姐碰面，他說：「佢可以食到麵，應該可以過到關啦，我聽講佢食咗6隻大閘蟹，以後食兩隻好啦，唔好食6隻，要小心身體。佢係香港嘅開心果，帶咗好多歡樂畀大家，做咗好多人都做唔到嘅嘢，咁多藝人以佢為榜樣，應該已經好開心。」</p><p>森森：希望EYT敍吓舊</p><p>森森在70年代與肥姐一同主持《歡樂今宵》，她表示至今難忘眾人在木人巷對稿的情況，她說：「嗰時肥姐同波叔（梁醒波）都好認真同我哋對稿，之後未做節目就會趁有時間拉大隊去食嘢，以前《歡樂今宵》每個月仲會搞大食會，大家打麻雀同科款食飯，氣氛好熱鬧。」<br> 森森又表示昨日獲悉肥姐病情穩定，始放下心頭大石，她又說：「無綫遲啲會搞番《歡樂今宵》，佢哋下月7日會有個聚會，我有時間都會參加，好希望肥姐到時都可以精精神神出席，大家敍吓舊。」</p><p>李司棋：佢當年精靈可愛</p><p>李司棋在1968年當選香港公主後，隨即獲無綫邀請到《歡樂今宵》接受肥姐訪問，司棋姐昨日談起此事時，指當時心情興奮，但一點也不緊張，她說：「因為肥姐當年好後生，既精靈又可愛，接受佢訪問，感覺好舒服，佢又會帶起節目嘅氣氛，佢天生食呢行飯嘅。」<br> 司棋姐又表示其後她也獲邀加入《歡樂今宵》與肥姐共事，大家合作愉快，她說：「記得有一晚做完騷，外面打風返唔到屋企，肥姐仲招呼我去佢屋企過夜，我哋年紀相若，大家傾咗成晚心事。」<br> 前日肥姐突然再度入院，司棋姐坦言非常擔心，她說：「肥姐份人性格好直，好有正義感，我好衷心希望佢盡快康復，唔好成日諗復出，做騷好辛苦，佢要真正好好休息。」</p><p>胡楓：做趣劇笑破肚皮</p><p>胡楓（修哥）在70年代初期曾與肥姐合作演出無綫長壽節目《歡樂今宵》，雖然他當時只參演1年多，但對肥姐的演出依然印象深刻，昨日修哥說：「肥肥係《EYT》開國功臣，我中途加入咋，嗰時同佢做親趣劇，成日笑到收唔到聲，佢好醒目，反應好快，任何嘢都可以講到，係非常流利，好自如，呢啲亦都係肥肥嘅強項。」<br> 對於肥姐入院前不戒口，更吃大閘蟹，修哥說：「我好耐之前都有提過佢，蝦、蟹、筍呢啲令傷口翻發嘅嘢唔好食，會皮膚敏感，食唔緊要，但要節制吓，要戒口㗎。」不過修哥聞悉欣宜透露肥姐病情好轉，即高興地說：「真係好消息，個心好安慰呀。」</p><p>胡杏兒：肥姐身手好靈活</p><p>肥姐最近一次參與無綫《萬千星輝賀台慶》演出，已是05年的事，當時她既擔任司儀，又穿上美人魚裝率領胡杏兒、廖碧兒和鍾嘉欣等，在《年年有魚意吉祥》環節中大跳美人魚舞，事後廣管局雖接獲兩宗觀眾投訴指其造型令人不安，成為肥姐入行以來首次接獲觀眾投訴，但她非常豁達，一笑置之。<br> 昨日胡杏兒提到與肥姐合演歌舞一事時大讚說：「之前綵排都唔知肥姐有呢個look，到佢上台嗰刻先知佢個造型，好cute、好得意，唔好睇肥姐肥嘟嘟，佢身手好靈活，排一、兩次已經全部記得晒舞步，好犀利。我希望佢快啲好番，快啲同觀眾見面，早幾日台慶亮燈儀式少咗佢，都覺得少咗啲嘢。同埋真係要鼓勵欣宜，佢好乖，要承受好多壓力，希望佢strong啲。」</p><p>元華：開工就有好嘢食</p><p>元華96年在無綫台慶節目中，與肥姐合作表演魔術，在沒有使用威吔的情況下，將肥姐升到半空中，成為一時佳話；02年兩人又合作拍攝電視劇《我要Fit一Fit》，提到肥姐這位拍檔，元華的印象是開工就有好嘢食。<br> 元華昨日在電話中說：「肥姐出晒名鍾意食，拍劇時成日請大家食嘢，生果啦、乳鴿啦，只要好食嘅乜都有，有時專登叫外賣，佢請過大家去打邊爐，又去過幾間私房菜食飯。」得知肥姐再度入院，元華十分擔心，並為肥姐打氣說：「希望佢快啲好番，最緊要放鬆心情，食嘢小心。」&#13;</p><p>歐陽震華：望佢早日康復</p><p>歐陽震華（Bobby）和關詠荷在97年曾與肥姐合演無綫劇集《美味天王》，由於劇情與入廚有關，所以拍攝時有不少廚房實景，大家會趁空檔齊齊玩煮飯仔，Bobby昨日在電話中說：「我哋分工合作，煮咗嘢又一齊分享，大家食得好開心。」<br> Bobby表示已有一段時間沒見肥姐，他說：「好希望佢早日康復，快啲返番幕前，將歡樂同笑聲帶畀觀眾。」</p><p>娛樂資料庫：EYT台柱深入民心</p><p>有開心果之稱的肥姐於1967年加入主持《歡樂今宵》節目，曾參演其中一個名為《上海婆》環節，大受歡迎，成為該節目台柱之一。由於表現出色，加上開心果形象深入民心，故肥姐經常被委派任大型綜藝節目如《歡樂滿東華》及台慶主持等，更多次表演高難度項目如踩雞蛋等，奠定其綜藝女王地位。主力擔任司儀的肥姐，其實也間中參演劇集，包括97年的《美味天王》和02年的《我要Fit一Fit》。</p><p>再會歡樂今宵　欣宜接棒</p><p>今年是無綫40周年台慶，也是肥姐代表作《歡樂今宵》40周年，無綫將於22日緊接《味分高下》推出20集《再會歡樂今宵》，主持包括汪明荃、鄭裕玲及崔建邦，而答應出席的嘉賓則有李添勝、關菊英、夏雨、盧大偉、羅蘭、方伊琪、廖偉雄和組合巨人三重唱的麥青與舒雅頌等，肥姐愛女欣宜早前拍攝的《連心》MV，也會在節目中播出。<br> 監製林嘉穎昨日透露肥姐本答應出席下月7日在九龍灣展貿舉行的《歡樂今宵》特備節目，他說：「我哋梗係希望佢嚟啦，不過要視乎肥姐嘅身體狀況，如果佢嚟唔到，都希望拍番條片或者同佢喺電話傾兩句。」<br> 採訪：張止寒</p></body></html>