<html><header><meta charset="utf-8"><title>數碼達人：<br>9.5mm無縫鋁合金玩Tough</title></header><body><h1>數碼達人：<br>9.5mm無縫鋁合金玩Tough</h1><p>不得不承認，AppleiPod早就成為AV界潮流指標，除咗ClickWheel，仲有激薄的機身設計，亦係眾廠商模仿對象！靜咗一排，Nokia又再出招，咪睇呢款6500c大賣ClassicDesign，原來物料上採用好硬淨嘅無縫鋁電鍍外殼，即使薄如iPodnano般只有幾mm，優點係唔易拗斷，加入純黑色設計及冷冰冰嘅手感，好Tough！<br><br>記者：陳國輝<br>攝影：楊錦文<br>Model：Chimpy&#13;</p><p>光滑機身逐處睇</p><p>夠硬淨唔易拗柴
</p><p>老實講，薄身機真係多如繁星，例如最新版iPodnano就只有6.5mm厚度，至於手機當中最薄嘅Samsung「UltraEdition」系列X828，亦僅得6.9mm！可能你會問：「呢部6500c除咗係Nokia自家最薄手機之外，仲有乜咁特別？」講輕講薄，佢未必係最勁，但用家們最掛心嘅易拗斷問題，似乎睇得出諾記用心。6500c採用360度全鋁電鍍外殼，特點係機殼上下兩部份採用無縫設計，由頭包到落腳（唔計鍵盤、芒和電池蓋部份），與一般薄身膠殼機相比，堅硬程度勁得多，最難得係放褲袋嗰陣，毋須太顧慮因屈身導致手機折斷嘅問題！當然，若放於PatPat實難以承托百幾二百磅嘅體重。
</p><p>內置1GB冇卡位</p><p>以純聽音樂出發，1GB夠唔夠用？好難答。6500c跟早前食大容量嘅NSeriesN91相似，後者憑4GB及後來追加嘅8GB版獨步手機界，當佢係一部微型HardDisk嚟抄歌、抄相甚至儲存電影，可應付有餘。但係，6500c除咗內置1GB記憶體之外，就不設插卡槽，萬一有額外用途嘅話，真係喊都冇用。若純粹抄歌嘅話你大可放心，皆因其音樂播放器支援大路嘅MP3及AAC格式，並Support最新壓縮格式eAAC+，假設一首5分鐘歌曲，約1MB空間就足夠；即係話，6500c起碼可幫你儲存900多首歌，仲俾你聽成個禮拜都唔使Repeat嗰隻，MP3友應該可以接受。<br> 另外，機背配置200萬像素兼雙重LED閃光燈，值得一提係ViewFinder為QVGA（320×240）解像度、1,670萬色彩芒，用嚟取景、睇相夠晒清晰；可惜影片質素麻麻，只有176×144像素，播片尚算流暢，但仍出現些少起格問題。<br> </p><p>PROFILE</p><p>制式：3G/GSM四頻<br> 體積：109.8×45×9.5mm<br> 重量：94g<br> 通話時間：330分鐘<br> 備用時間：300小時<br> 主要功能：S40平台、200萬像素相機、雙重LED閃燈、內置1GB、藍芽、MicroUSB<br> Nokia（21366338）</p><p>平玩蔡司鏡唔使$4,000</p><p>嚟緊Nokia仲會推出同型號滑蓋手機6500s！顧名思義，一樣運行S40平台，但外形採用滑蓋式設計，最強係配置一個320萬像素蔡司鏡，售價$4,000有找，相對曾經儲一大堆彈藥嚟買N90、N95嘅玩家而言，實惠好多。
</p><p>PROFILE：</p><p>3G、320萬像素相機、自動對焦、TV-Out、最高4GBmicroSD卡</p></body></html>