<html><header><meta charset="utf-8"><title>無得揀 - 陳也</title></header><body><h1>無得揀 - 陳也</h1><p>巴士上層後座兩個二十零歲的單身女子，懶慵慵百無聊賴，話題無厘頭地忽然落在六四與七一上。我即刻豎起左耳偷聽。<br> 甲問乙，寧願生於六四抑或七一。乙答，六四比七一有意思，六四那些學生領袖雖然個個中年發福走晒樣，往日美好正氣的年青形象依然深入民心。七一的政治騷全是奸狡老人做主角，肥彭叫做好演技些，扮得吓忠，不過只得一日戲，吊癮。<br> 但甲說，七一有假放喎。六四熱辣辣維園又鬼咁多蚊，無mood去呀。乙聳聳肩，橫豎她待業，有無假放，分別不大。去維園的感覺不壞，好幾萬人無條件陪你過一晚，燭光處處，論道具，浪漫過好多孤寒小器的港男的約會。可惜，一年只得一次。而且有時身旁不是好樣的男仔而是肥佬黎咁樣的阿伯，頗殺風景。<br> 甲自言喜歡解放軍部隊，幻想他們扭住六塊腹肌跟她跳salsa。乙笑到噴可樂，她也鍾情壯男，進一步幻想跟他們在金紫荊廣場摟住旗杆車輪熱吻。不過年年七一見到從董建華到曾蔭權和一班司局長睇升旗儀式的苦口苦臉樣，胃口和幻想都丟了。<br> 如果六四和七一是兩個不同型格背景的男仔，選邊個？六四創傷得太慘，七一高興得太假，甲乙兩女明智地說，寧缺毋濫，揀唔落手，慳番。</p></body></html>