<html><header><meta charset="utf-8"><title>魚缸暴炒族：細價股暫時唔使諗 - 方星俠</title></header><body><h1>魚缸暴炒族：細價股暫時唔使諗 - 方星俠</h1><p>情緒、或者Mood，的確可以影響人對某樣事物的興味。好比現時港股散到九彩，不少散戶心情驚懼居多，幾難挑起衝動去趁低掃貨。星俠自己亦然，即使對港股後市一直具有信心，但如今見到一些愛股跌至咁殘，霎時冇晒Mood，都冇謂去搞；若然換在6月大升市時，毋須別人提醒，自己一早都橫衝直撞。<br> 港股昨日先急插水，然後大反彈，以昨日低位計，從高位已累計調整4171點。「見底未？」某散戶牙齦打震地吐出一句，續問：「如何是好？」大市至此，仲有乜好講？星俠以往一直強調股市是由資金帶動，如果一隻股份成交不足，試問憑甚麼推動其升跌？<br> 如今次按問題扯出信貸危機，「錢往那方游」已是港股命運關鍵。香港股民今次正好補上一課，很多時股票會否上升，除所謂「基本分析」外，最重要還是看成交，若然股價冇人「推」，買賣盤兩邊只會你眼望我眼！</p><p>七星暫守0.5元</p><p>中國七星（245）由高位1.41元下瀉至今，已跌去逾60%，但見0.5元似乎頂得住，有散戶問星俠可否博反彈？以七星於國內電視直銷市佔率位列第二大，固然受惠內需概念，否則也難獲基金Keywise持有逾8.66%股權，但炒股要因時制宜，如今股海經次按風暴摧殘後，不少優質股份更抵買。若港股能捱過這一跌浪，星俠以為散戶要追回所失，應先選H股，細價股？還是遲些再考慮。</p></body></html>