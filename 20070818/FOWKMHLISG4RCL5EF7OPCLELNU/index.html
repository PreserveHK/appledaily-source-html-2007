<html><header><meta charset="utf-8"><title>股路縱橫：驚嚇玩一日股仔反彈急 - 郭兆誠</title></header><body><h1>股路縱橫：驚嚇玩一日股仔反彈急 - 郭兆誠</h1><p>周末原本唔講市，但噚日個市癲到咁，唔講唔得。一日之內，恒指可以大跌千幾點，又可以在短短一個鐘頭內，升番千幾點，大上大落，比過山車更刺激。記憶所及，有股市以來，應該未試過有咁驚嚇嘅場面。<br> 美股前晚由大跌340多點的低位抽上，在短短45分鐘內，幾乎收復失地，收市道指只係跌15點。正當人人諗住港股可以企得住之際，點知又畀日股拖累，結果插得仲傷，午後大崩圍之時，恒指一度急挫到19386，大跌接近1300點。<br> 勢估唔到，前晚美股尾段掃貨嘅場面，竟然在港股重演。3時過後，大市開始反彈，掃貨之勢，既急且勁，仲犀利過早輪大旺市之時，恒指在唔夠一個鐘頭之內，一條氣衝上20540，升番1150點，期指仲一度反跌為升。日股收市大跌870多點，唔少人午後加入空軍行列，又中伏。<br> 由於全球股市仍係被淡勢籠罩，港股收市都係要跌，恒指收20387，跌285點；期指尾段再插過，收20187，跌352點，仲大低水200點，短期大市在20000大關守唔守得住，要睇周五歐洲同美股嘅表現。</p><p>新威正大可望多眼</p><p>噚日個市玩得咁盡，一落一上，夾埋成2000幾點，缸邊客心情，有如倒番五味架，有啲睇到嘩嘩聲，有啲就目瞪口呆。不過，個別股票嘅波動仲誇張，噚日話完在瓦堆中尋玉，相信唔少人都摷到一兩件，搵到食。<br> 噚日提過嘅高寶（274），低位博反彈，已賺到笑。高寶前收市2.32元，比上月底的4.46元高位，已大跌48%，噚日再插低到1.45元，大跌0.87元，但午後反彈，咋咋聲掃到上2.27元收市，只跌5仙，由低位反彈，升番56.5%！<br> 金龍集團（329）前收市0.68元，最低落到0.56元，但尾市又掃番上去，高收0.71元，逆市而升3仙，由低位起計升26%。其他由低位升番十幾廿個巴仙嘅，數不勝數。<br> 另外兩隻可留意嘅股票，係新威（058）同正大（121），前者尾段掃高收0.39元，大升18%；後者收0.295元，由低位0.246元反彈成20%，兩股都見有心人收集，料有後着。</p></body></html>