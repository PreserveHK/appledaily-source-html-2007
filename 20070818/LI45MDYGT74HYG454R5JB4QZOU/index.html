<html><header><meta charset="utf-8"><title>私家飯堂：騰龍獻味<br>大蝦Let'sEat膏</title></header><body><h1>私家飯堂：騰龍獻味<br>大蝦Let'sEat膏</h1><p>咪睇藝員多多應酬，最鍾意出街食飯，但在胡定欣（Nancy）眼中，最好食的都是住家飯。簡單如炒蛋、牛柳已經好滿足。為令Fans都可以食到佢煮的家常菜，她特地搵陶師傅教路。<br>記者：林佩婷<br>攝影：梁細權<br>烹飪指導：帝京酒店帝京軒中菜總廚陶國檢師傅（26226161）</p><p>最愛住家菜</p><p>Nancy很喜歡食住家菜，因為她覺得屋企的飯夠晒清淡：「有時出街食飯，每道菜味道都很濃，唔多啱我口味。細細個開始，我就成日幫媽咪煮飯，過程好開心。我覺得最難煎紅衫魚，次次煎完之後條魚都爛晒。今次第一次入到咁有規模的廚房，咩工具都有齊，火大鑊氣夠，實在好新奇。」<br> </p><p>陶國檢師傅<br> 入廚經驗：18年<br> 最滿意菜式：金海游龍、日本珍珠包</p><p>朝日騰龍</p><p>0hr25min<br> 份量：1人<br> <br> 材料：大花竹蝦1隻、清雞湯/濃雞湯各100毫升、熟紅蘿蔔茸20克、翠玉瓜1/2條、脆漿/鹽/生粉水各少許、油適量</p><p>做法</p><p>1.大蝦去頭及蝦殼、留尾，開背並去腸。<br> <br> 2.蝦身撈鹽及脆漿，放入油中炸至熟。<br> <br> 3.翠玉瓜落清雞湯泡腍後隔湯，把炸熟的蝦放在瓜上。<br> <br> 4.濃雞湯混入熟紅蘿蔔茸、鹽及生粉水埋芡，淋在蝦和翠玉瓜上便可。</p><p>貼士</p><p>蝦最好揀大隻又有膏的，煮出來鮮味會更強，味道更好。</p><p>魚湯燉原個木瓜盅</p><p>1hr00min<br> 份量：1人<br> <br> 材料：夏威夷木瓜1個、鯪魚1條、濕雪耳40克（切碎）、鮮蓮子6粒、斑肉60克（切片）</p><p>做法</p><p>1.原個木瓜在2/3位置橫切一刀開口，挖空中間。<br> <br> 2.鯪魚劏洗亁淨後煎香熬成魚湯，並把魚肉及魚骨棄掉。<br> <br> 3.魚湯、鮮蓮子及雪耳灌入木瓜中燉35分鐘。斑肉出水後亦放入木瓜盅內再燉5分鐘便成。&#13;</p><p>貼士</p><p>木瓜宜選較短及肥身的乸，煲出來便沒有一股臭青味。</p><p>銹豉汁燒鮮元貝</p><p>0hr15min<br> 份量：1人<br> <br> 材料：新鮮元貝1隻、清雞湯/豆豉/忌廉奶/亁葱茸/蛋白/水各少許、油適量<br> 調味：鹽/糖各少許<br> </p><p>做法</p><p>1.元貝劏洗亁淨切成雙飛狀，豆豉切碎。<br> <br> 2.蛋白加水成漿，元貝上漿後放入燒熱起泡的油炸至金黃。<br> <br> 3.起油鑊爆香亁葱茸與豆豉，加入清雞湯、忌廉奶及調味勾芡，淋上銹豉汁在元貝上便可。</p><p>貼士</p><p>應該中等份量的元貝，因為太大隻纖維較粗，細隻則缺乏鮮味。</p><p>點解個菜名叫銹豉汁？點樣將元貝起雙飛呢？<br> 陶師傅：「因為碟餸啲汁好似鐵銹色囉！只要將元貝對切留尾，便呈雙飛狀。」</p><p>青蘋果牛柳</p><p>1hr30min<br> 份量：4人<br> <br> 材料：牛柳300克、青蘋果2個（1個切件、1/2個切粒、1/2個切茸）、清酒/糖各150克、清雞湯適量、脆漿/油/鹽/生抽各少許。醃料：鹽1/2茶匙、生抽1茶匙、生粉水少許</p><p>做法</p><p>1.牛柳切成6片，以菜刀拍鬆再用刀背在牛柳兩面略剁數次，剁斷中心的筋，用醃料醃40分鐘。<br> <br> 2.蘋果粒用清酒浸腍待凉伴碟。<br> <br> 3.青蘋果件上脆漿，放入燒熱起泡的油炸至金黃。<br> <br> 4.起油鑊將牛柳煎熟，青蘋果茸加入清雞湯、清酒、少許鹽、糖及生抽勾芡，將牛柳回鑊兜勻，放上炸青蘋果件即可。</p><p>貼士</p><p>用清酒浸蘋果，較一般酒發揮出更香味道。</p><p>1.Nancy：點煎魚先唔會散？<br> 鑊要夠熱，令魚表面硬身，油不會滲進魚肉便不易散開。<br> <br> 2.Abraham：點令肉餅變得更滑？<br> 肉餅加鹽搓到咁上下，才慢慢加生粉及水，令肉餅慢慢吸收，蒸時便會很滑。<br> <br> 3.Jaclyn：蒸魚點睇熟唔熟？<br> 用筷子先刺魚尾，如果尾剛好熟，上身都差不多。再刺魚背脊，沒有吸住筷子代表已熟。</p></body></html>