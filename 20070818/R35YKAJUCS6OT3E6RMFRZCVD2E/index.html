<html><header><meta charset="utf-8"><title>馮仁昭四圍超：陳煒服侍王晶吹喇叭 - 馮仁昭</title></header><body><h1>馮仁昭四圍超：陳煒服侍王晶吹喇叭 - 馮仁昭</h1><p>王晶同緋聞女友陳煒及元秋前晚去尖沙嘴一間酒吧，出席主演嘅內地劇集《盜海奇兵》宣傳活動，《盜》劇喺亞視播映，聽講收視成績唔錯，王晶同陳煒同班台前幕後人員祝酒，慶祝收視報捷。<br> 呢排王晶真係忙喇，因為要集中火力捧新一代晶女郎孟瑤，佢前日下晝先舉行咗個新戲記者會，不過孟瑤固然緊要啦，但另一個緋聞女友陳煒都唔能夠忽視，佢前晚喺祝酒時，明明大家各人手上都有一支啤酒，王晶偏偏唔飲自己嗰支酒，而要飲陳煒手上嗰支，但陳煒就一啲都冇抗拒，仲笑晒口咁好樂意遞埋去王晶個嘴邊，真係睇到旁人覺得sweetsweet。</p><p>斟洽做亞姐評判</p><p>陳煒着tubedress到場，見佢膚色黑咗唔少，膊頭仲有曬黑咗嘅背心印，馮仁昭知道佢最近喺內地拍緊套民初劇，問佢點解曬到咁黑，佢解釋：「因為個角色講我係讀番書，所以着嗰啲洋服都要好大領，所以咪曬得好黑。」<br> 新一屆亞姐近日進行面試，身為師姐嘅陳煒話亞視冇搵佢幫手宣傳，不過就正接洽做亞姐比賽評判，佢話自己都做過幾屆，駕輕就熟。<br> 問佢會以乜嘢做揀女準則，陳煒話：「印象中近三年得獎都好似內地佳麗，所以希望可以識廣東話，雖然內地靚女多，但選美前提都係要賞心悅目嘅。」</p></body></html>