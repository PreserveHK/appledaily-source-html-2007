<html><header><meta charset="utf-8"><title>爆冷奪冠　一夜成箭靶<br>娛樂風頭躉：張嘉兒「我覺得自己靚」</title></header><body><h1>爆冷奪冠　一夜成箭靶<br>娛樂風頭躉：張嘉兒「我覺得自己靚」</h1><p>今年香港小姐賽果令原本平淡的選舉綻起波瀾。16位參賽者質素平平，連博彩公司也沒興趣開盤，結果由來自溫哥華的海外佳麗張嘉兒奪冠，大學生王君馨及曾參加新秀歌唱大賽的周美欣則分封亞季軍。網友對賽果大肆抨擊，認為應是美貌與智慧並重的香港小姐，竟然無美貌可言。一夜成名，未來得及享受快樂的成果，已經受千夫所指，冠軍張嘉兒自認EQ高，做得香港小姐就要相信自己，更加不怕對着全港說：「我覺得自己靚！」　撰文：楊潔雯</p><p>冠軍張嘉兒<br>似孔慶翔係笑話</p><p>賽前完全不起眼的張嘉兒，一夜間成為全城焦點，習慣以貌取人的香港人，第一個反應就是：「嘩！佢唔掂喎！」榮登港姐寶座後，張嘉兒自知不再是普通人，言行舉止都要得體，不過，只有23歲的她，一覺醒來後要受到四面八方的負面批評，壓力不是一般人可以想像。但張嘉兒絕無氣餒，還化批評為動力，因為既然當選為冠軍，就要有自信，她說：「我覺得自己靚，各花入各眼，我唔想迫人話我靚，但係我諗有一日有人會發掘到我嘅優點。」</p><p>哭泣非因悲傷</p><p>面對種種中傷及批評，自然不好受，但張嘉兒說：「我覺得自己EQ都幾高，尤其係經過今次突如其來嘅負面新聞，其實本身性格好樂觀，不嬲都冇乜脾氣，既然我改變唔到人哋嘅睇法，只好改變自己、相信自己，我知道呢個係一個好大嘅挑戰。」<br> 一夜成名的代價，張嘉兒感受甚深，她說：「最初我都好驚，覺得自己好多嘢唔得，23歲之前我生命都只係返學。選港姐贏咗同埋之後嘅負面新聞，對於我來講真係好大件事，全部都係我想像之外，連贏冠軍我都係好意外，𠵱家都係要一步一步行，呢個咁大嘅轉變，好彩有好多朋友同我傾偈，關心我。」<br> 獲獎後劣評如潮，溫室小花的張嘉兒為此哭過，不過她強調這些不是悲傷的淚水，她說：「我喺電台嘅節目入面喊過，嗰次係因為我好感動有人支持我，參加比賽期間一直係用平常心，但係贏咗冠軍之後，壓力係大咗，多咗責任。至於今次嘅負面新聞我唔會當係一件壞事，呢件事令我更加認識自己。相信經過今次之後，將來都冇乜嘢唔可以應付到，我亦好proudof自己。」<br> 張嘉兒學習能力高，很快就可以將負面新聞拋諸腦後，她說：「我睇到啲報道，見到又係講差唔多嘅嘢，我就會放埋一邊，同埋我相信網上講嘅係香港一部份人，唔代表全部人意見，所以我要相信自己。之後有啲報道太誇張，都已經冇感覺，話我似WilliamHung（孔慶翔），我覺得係一個笑話，話你似咩？就會揀張你醜嘅相，我明白呢啲係新聞。」</p><p>亞軍王君馨<br>我要做香港Superstar</p><p>三料亞軍王君馨（Grace），還是「最上鏡小姐」及「國際親善小姐」，喜歡唱歌、跳舞、演戲，最適合入娛樂圈，她不諱言說：「我細個都係諗住入香港娛樂圈，喺美國紐約成日掛住香港，我好鍾意唱歌，以後希望有機會可以做歌星，開演唱會做一個popstar，可以去到第二個國家都有人識，見到我就知我係香港superstar。」王君馨口口聲聲想做歌星，那為何參加港姐，她說：「我呢個年紀適合選美，同埋我發現選美可以說服人去幫人，我呢一年會做好呢份工！」<br> 王君馨入娛樂圈勢在必行，為了完成兒時夢想，她抄了最理想的捷徑，她也有堅定的信念，以偶像劉德華為目標，她說：「我好鍾意劉德華，佢好勤力，連自己病都唔理，又做善事捐錢，劉德華就係香港superstar。」不過理想跟現實始終有一段距離，王君馨首要的，就是學好廣東話，她說：「中文我有學過，仲有學普通話，𠵱家中文都可以睇六、七成，廣東話已經進步好多，相信會學得好快。」</p><p>季軍周美欣<br>不同比賽嘗新事</p><p>周美欣現年僅19歲，不過她絕不是一個普通大學生，入大學一年，參加過不同類型的比賽，除了選美，還有歌唱比賽，她說：「我好多方面都想試，選美之前我參加溫哥華新秀贏咗，然後代表溫哥華參加香港05年全球華人新秀大賽，當時得到一個『時尚形象大獎』，嗰時因為未入大學，媽咪又想我讀書，所以冇選擇唱歌，入咗大學之後，又有auntie叫我去選美，咁我咪試吓囉！」<br> 在加拿大溫哥華出世，周美欣接受西方教育，不太懂中國的傳統禮教，平日愛跟其他佳麗講英文，她說：「喺溫哥華每個星期都有上中文堂，自己中文表達唔好，會盡量希望其他人明白。」至於有報道指今屆三位香港小姐不夠貌美，她說：「冇唔開心，笑吓就算，大家都會互相鼓勵，叫對方唔好理！」<br> 攝影：林德雄<br> 服裝提供：金鐘Seibu、Emily、mi-tu<br> 場地提供：山頂凌霄閣、山頂采碟軒<br> 髮型：LaBoutiqueSalon-ILCouple</p></body></html>