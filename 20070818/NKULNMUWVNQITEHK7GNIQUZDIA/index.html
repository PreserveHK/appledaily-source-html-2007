<html><header><meta charset="utf-8"><title>《歲月》奸國舅臨門撻Q<br>陳國邦、羅敏莊取消婚禮</title></header><body><h1>《歲月》奸國舅臨門撻Q<br>陳國邦、羅敏莊取消婚禮</h1><p>在《歲月風雲》中飾演奸國舅的陳國邦，原本訂好酒席在下月初與拍拖五年的女友羅敏莊拉埋天窗，但臨門一腳，二人突然取消婚禮，幸好兩口子並非感情亮紅燈，只是他們舉行婚宴的場地，因違反消防條例未能如期開業，才迫使他們取消婚宴，陳國邦昨日表示要等到明年才能迎娶女友。</p><p>無綫劇集《歲月風雲》雖然收視未見突出，但身為劇中四大奸人之一的陳國邦演技卻備受讚賞，就連劇中演他胞姊汪紹芬的鄧萃雯，早前接受本報專訪時，也大讚陳國邦演技出色，雯女更不時傳短訊鼓勵好弟弟說：「有付出過努力，一定會有人睇到。」對一直默默耕耘的陳國邦而言，總算有點安慰。</p><p>擺酒場地出問題</p><p>現年39歲的陳國邦，與32歲的女友羅敏莊02年因合作劇集《雲海玉弓緣》而擦出愛火，二人拍拖五年，原本準備在下月初擺酒結婚，並一早訂好酒席，豈料兩口子月前接獲通知，指擺酒場地出現問題，迫使二人取消下月的婚宴。<br> 陳國邦昨日接受電話訪問時說：「我同Mimi（羅敏莊）一早睇中咗九龍灣國際展貿中心一個結婚場地，仲畀晒訂金，準備下個月初擺酒結婚，點知後來有關方面打電話畀我哋，話個場地唔符合消防條例，要改圖則，然後要入則，再拆過裝修過，等個場開番嘅話，起碼要等到下年。」</p><p>「個場開番先結」</p><p>記者問何不另覓婚宴場地時，陳國邦解釋說：「其實佢哋都提供咗另外兩個場地畀我哋選擇，但我同Mimi一直冇時間去睇。其實佢哋亦都有話賠償番畀我哋，但我哋冇攞到，因為佢哋畀番好多優惠我哋呢班受影響嘅人，好似之前我哋book嗰個時間唔係旺季，所以價錢會優惠啲，如果遲啲佢哋開番嘅話，除咗畀優先權我哋揀日子之外，仲會照番之前個優惠價畀我哋，既然我同Mimi又唔係唔結婚，不如等個場開番先至結囉！」<br> 陳國邦續說：「我原本訂咗擺幾十圍，一早通知晒班親戚朋友下個月結婚，後來我哋取消婚禮，好多朋友都好關心我哋，以為發生乜嘢事，搞到我哋要逐一打電話同佢哋解釋係場地出咗問題。」<br> 此外，身為HelloKittyfans的羅敏莊，前晚偕同陳國邦到浸會大學會堂欣賞「HelloKitty夢幻音樂之旅」，羅敏莊一到場即一支箭地衝上前跟HelloKitty公仔合照，一副童心未泯模樣。<br> 採訪、攝影：戴彩煥、王連連</p></body></html>