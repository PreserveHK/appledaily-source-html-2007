<html><header><meta charset="utf-8"><title>東瀛高手瞓身YO</title></header><body><h1>東瀛高手瞓身YO</h1><p>搖搖70年代紅極一時，當時人人有個在手，不過善忘的港人已經掉低多時。大家公認世界搖搖高手都在日本，兒時迷上的，十年苦練後，今日精英盡出。這星期兩位世界級高手來港，且看他們龍飛鳳舞的搖搖技術能否再次帶起熱潮！<br><br>記者：許維雅　攝影：梁細權</p><p>日本雙雄自學成王</p><p>70年代搖搖風靡萬千少年，當年流行簡單又易玩的羅素搖搖。一代又一代的進化，現在的搖搖花款多得如繁星。今次來港的單手王鈴木裕之就玩如漏斗形狀的走珠軸成Speeder，而雙手王橫山光士就玩羅素外形的走珠軸成Raider。兩位好手都係十年前開始上癮，睇書、睇帶，每日練習兩個鐘頭，慢慢鑽研再自創花式，因而得獎無數。難得沒有放棄，將兒時玩意轉化成終身理想，鈴木希望可繼續進步，推動搖搖於日本變為運動同文化，與Hip-Hop巨星拍MV玩搖搖更係其夢想；而橫山就希望向世界冠軍出發，將來成為搖搖教師。兩位20未出頭的小朋友，志氣高，香港年輕人應該好好學習。</p><p>鈴木表演單手搖搖，他喜歡聽住音樂與舞步配合，搖搖喺身上走來走去，技巧熟練。阿軒解釋：「單手搖搖技巧在於立體概念要清晰，否則條繩必定打結！而搖搖不停在空中左飛右飛，力度同速度要掌握得好好。」</p><p>鈴木裕之（SuzukiHiroyuki）18歲<br> 強項：1A（即單手搖搖）<br> 獎項：03至06年世界搖搖大賽及亞太區搖搖挑戰賽單手冠軍</p><p>兩個搖搖同時舞來舞去都輕鬆自如，橫山更配合舞步跳來跳去。據同樣玩雙手的阿熙講：「玩雙手的技巧係反應一定要夠快，一對手的動作互相配合要做得好好。」</p><p>橫山光士（YokoyamaKoji）20歲<br> 強項：2A（即雙手搖搖）<br> 獎項：03年至06年亞太區搖搖挑戰賽雙手頭2名，99年至06年世界搖搖大賽亞軍（02年得季軍）</p><p>孖仔：雙手Yo基本功要好</p><p>孖仔阿軒及阿熙同樣玩了5年搖搖，自言距離世界冠軍還有一段距離，不過去得參加世界大賽都絕不失禮。哥哥阿軒話自己怕痛，所以練單手，只要善於掌握繩同搖搖的接觸準確度，可以變化好多花式，而細佬阿熙就話雙手練習時間要較耐，基本功要好、雙手要同時靈活先玩得好。</p><p>2007年世界搖搖大賽飲恨</p><p>4位年輕人都有參加8月舉行的世界搖搖大賽，冠軍大部份都如大家所料，係日本人的天下。可惜鈴木及橫山今年都係屈居第二，成班香港搖搖朋友不停叫記者唔好咁大聲講冠軍得主名稱，以免佢哋傷心，十分老友。我立刻追問兩位對獎項介意與否，兩位異口同聲大叫：「Ido！」</p><p>橫山光士由1999年（除2002年得第三）開始於雙手賽中都奪得第二，今年被認定為奪冠大熱，可惜始終二奶命，今年再次輸給同鄉死敵ShinjiSaito（前排左一），於台上抱頭痛哭。</p><p>【青衣城最愛搖搖狂迷】<br>之2007全港搖搖公開大賽</p><p>日期：8月18日至19日<br> 時間：中午12時至晚上6時<br> 地點：青衣城一樓夢幻島大堂<br> 電話：21867284<br> （日本高手鈴木裕之和橫山光士會作表演嘉賓及擔任評判）</p></body></html>