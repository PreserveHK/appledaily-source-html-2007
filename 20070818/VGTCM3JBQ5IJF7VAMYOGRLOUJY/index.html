<html><header><meta charset="utf-8"><title>堅尼之言 - 左丁山</title></header><body><h1>堅尼之言 - 左丁山</h1><p>昨日講一啲收生見聞，可以當笑話睇，但亦可以從中發現一條主線，就係唔少學生俾屋企縱慣，一啲阿媽唔識教仔女（當然阿爸亦有責任），想仔女讀書，但不得其法。雖然睇世界事物最怕以偏概全，但唔少老闆階級朋友不時埋怨「任天堂世代」做事冇韌力，冇耐性，我哋知道新一代或者未必缺乏知識，但一定有態度問題，英文所謂attitude唔掂也。<br> 年輕人喜歡睇英超聯，或者應該聽吓英超聯一個偉大球星堅尼（RoyKenae）嘅最新談話。堅尼素來脾氣火爆，有話直講，唔怕得罪人，曾經猛烈批評曼聯年輕一代球星冇鬥志。佢踢波威，做教練亦威。上季新特蘭降落冠軍聯賽，成績甚差，新特蘭立即請堅尼做領隊，當時無人睇好，點知在堅尼領軍之下，新特蘭居然可以升上英超聯締造奇蹟，今季第一場波就贏咗倫敦大球會熱刺一比零㖭，令人刮目。唔係話牙擦，左丁山知道堅尼軍團一定搏命，一注獨贏買新特蘭，結果收到笑。<br> 堅尼贏波後有感而發，話新特蘭位於英格蘭東北，啲大牌球星唔願去，佢想買入四名球星，全部碰壁，原因係乜呢？堅尼話：現代球員好軟弱，選擇球會唔係為咗踢足球，而係為咗太太或女友（Wifeandgirlfriend英文有個新字，就係Wag）方便購物（shopping），倫敦球會搵佢哋就願意考慮，新特蘭搵佢哋，啲Wags就會阿支阿左，職業球員為咗踢波吖還是為咗生活方式呢？點解要俾Wags牽住鼻子走？<br> 究其實，大牌球星唔肯去新特蘭，Wags固然係理由，球星本身都一樣鍾意倫敦紙醉金迷嘅生活貪圖享受。做球員而有咁樣嘅考慮，想踢好波就難啲咯。年輕人要捱得，肯學嘢，先至有前途，中外如是。跟住堅尼隊波想唔死捱、死練波都唔得，有潛質嘅球員一定可以做明日之星。新特蘭係今季英超聯降班隊伍嘅熱門，但左丁山認為有堅尼咁堅強嘅領隊，新特蘭可以捱到尾，降班機會唔會高過韋斯咸，米杜士堡，打比郡伯明翰與韋根。</p></body></html>