<html><header><meta charset="utf-8"><title>股市大跌藝人變蟹民<br>伊健、姚樂怡蝕到喊</title></header><body><h1>股市大跌藝人變蟹民<br>伊健、姚樂怡蝕到喊</h1><p>近日美國次級按揭風暴引發全球股災，香港股民嚇餐飽，恒生指數由上月26日的高位23,558點，跌至昨日低位19,386點，短短三個星期上落逾4,000點，昨日港股更猶如坐過山車，最多跌過1,200點，幸收巿時跌幅收窄，只跌200多點，全日收市20,387點。不過昨晚美國救市，股民有機鬆綁。<br>娛樂圈中也有不少人買賣股票，輸到喊的大有人在，其中最慘烈的是姚樂怡、曹永廉和周美鳳，三人均蝕逾六位數字，認真慘情。</p><p>幸好年底將與女友姜伊蘭結婚的曹永廉表示，股票失利並沒影響其老婆本。不過也有藝高膽大之人，葉翠翠昨日撈底博反彈，成功賺了2萬元，夠買驚風散有凸。<br> 採訪：林妃</p><p>《蝕組》<br>樂怡唔見幾十萬</p><p>姚樂怡近年不時會投資股票炒賣，昨日她受股票急挫牽連慘變大閘蟹，損失達六位數字。她表示手上持有多隻股票，其中包括最穩陣的深圳國際（152），但昨日連該股也跌，她說：「我今朝睇個市，睇到12點幾已經冇眼睇，走去瞓覺，蝕咗成六位數字，都幾慘重，𠵱家拋錨住先啦。其實幾個禮拜前個市跌緊，當時已經癲咗，𠵱家心情已經平復，但我有信心個市會好番。」</p><p>鄭伊健初哥損手</p><p>鄭伊健昨日到鑽石山荷里活廣場出席活動時，表示近日透過經理人林珊珊的男友買股票投資，偏偏適逢小股災，伊健說：「我本身冇買開㗎，見人人都賺錢，我就試吓，點知一買即賺，但冇放到，跌到𠵱家，惟有當俾人扣留咗啲錢，我都係唔適宜投資。」問到其女友蒙嘉慧可有投資時，伊健說：「佢都唔識㗎，只係得珊珊識。」</p><p>曹永廉入市即跌</p><p>年底將與女友姜伊蘭（左）拉埋天窗的曹永廉（右），投資股票受重創，現時手持的三隻兩、三線股票，比買入時跌了一半，總共蝕了六位數字，他昨日說：「我個幾兩個月前入貨，雖然係二、三線股，但我都有信心嘅，睇耐少少囉。我唔會再溝貨，其實我想走好耐，本來諗住短炒，但入咗巿之後就跌，個巿唔就都冇辦法，一路跌就閘住咗，局住坐，唔緊要，咪睇吓邊個命長囉！」問他投資失利可會影響老婆本，他笑說：「咁又冇。」</p><p>鄭嘉穎稱冇眼睇</p><p>無綫視帝鄭嘉穎也有涉足股場，股齡3年，對於近日股市狂跌，昨日被問到有否損手時，他在電話中笑說：「我都已經冇睇啦，唔係，都有睇吓嘅，我當儲錢啦，幾年後或者會升番，都冇辦法。」問他買了那幾隻股票，他說：「工商銀行（1398）我喺高位入，仲有啲麗新國際（191），我諗唔使幾年都會升番嘅。」</p><p>吳文忻預咗會跌</p><p>吳文忻一向有買賣股票，美亞娛樂資訊（391）是其中一隻，她直認昨日「損手爛腳」，她說：「我預咗會跌，但比預期早咗一個禮拜，都閘咗啲，但冇乜嘢，係一個數字遊戲，股票梗有上有落，我都有一、兩隻股賺緊錢，好似221（利來控股）。」</p><p>周美鳳咬牙斬纜</p><p>股市大跌，周美鳳一星期便唔見20萬！她昨日說：「我係衰自己手痕，呢20萬全部係買中國財險（2328），其實我喺8月1號前已經沽晒手上其他股票，仲賺大錢㖭，但係上個禮拜見個市好，就入咗啲中國財險，一路睇住個市，點知600點600點咁跌，諗住佢會升番啦，點知仲跌，我終於咬實牙關賣晒佢，唔見咗20萬，算啦！唔係好肉痛，事關我之前都賺咗大錢。其實我買股有幾句格言，就係寧買當頭起、莫買當頭跌，買股票就好似坐巴士咁，日日都有上上落落，不如𠵱家儲起啲子彈，等個市好再入過。」</p><p>朱凱婷短炒受挫</p><p>朱凱婷近日晉身財經界，先後推出財經書籍及為新城財經台主持節目，但近日她短炒的股票在大勢影響下也有虧蝕，她說：「我買嗰隻錦江酒店（2006）蝕咗幾千蚊，其實我一向買穩陣股，好似中國人壽（2628）同滙豐（005）咁，間中亦有買啲短炒，見有少少跌嘅話就會放，始終呢個係投資唔係投機；雖然隻錦江酒店有小小虧蝕，但其他拉上補下都喺番度。」</p><p>《賺組》<br>鄭少秋冇賺冇蝕</p><p>鄭少秋昨日自言幸好未有買賣股票，他昨日說：「因為我之前都成日出外做嘢冇入市，所以冇賺冇蝕，不過家陣個市回番，我覺得呢個時候值得趁低吸納。」</p><p>葉翠翠股壇新秀</p><p>葉翠翠股齡不足一年，但她眼光不錯，昨日她趁低吸納，以約8萬元買入藍籌2628（中國人壽）、2020（安踏體育）、細價股698（通達集團）及620（太元集團），昨日收市時，已賺了約2萬元。葉翠翠說：「但我應該會喺星期一放晒啲仙股（編按：應為細價股），我覺得買股票唔可以貪心，賺幾千蚊好放，同埋唔好同仙股談戀愛。」
</p><p>榮雪梅走得及時</p><p>近期股市急挫，投資有道的名媛榮雪梅卻反而賺錢，她說：「我覺得𠵱家係趁低吸納嘅機會，我自己嘅習慣係每年夏天都會放晒啲股票，7月時已經賣咗好多。」她又承認賺了7位數字，榮雪梅說：「我買股票一向係長期投資，愛股係中國人壽（2628）同中國移動（941），中人壽我幾蚊時就買，中移動就20幾蚊時開始買，呢啲優質中資股，只要肯揸一、兩年一定會兩、三倍咁升，就算買滙豐都唔夠呢啲中資股強，𠵱家個市咁亂，大家真係睇定啲。」</p><p>郭晉安趁低吸納</p><p>郭晉安昨日也趁低吸納，以13萬買入南方航空股票，他說：「我本身都有買實力大藍籌，頭10個冧巴都有買，電燈公司、中華煤氣（003）、滙豐咁，我當儲錢，因為啲股係每年都有百分之十增長，但南方航空（1055）就係實力中股。」</p></body></html>