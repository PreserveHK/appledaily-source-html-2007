<html><header><meta charset="utf-8"><title>REVIEWS電腦：U1000磁力鍵盤<br>搖吓畫面自動Rolldown</title></header><body><h1>REVIEWS電腦：U1000磁力鍵盤<br>搖吓畫面自動Rolldown</h1><p>Notebook功能直追Desktop電腦，但講功能就要輕巧方便，所以PDA同Notebook二合為一，捨短取長，就係一個新市場。Dopod新機U1000，同傳統Notebook相比，至少細咗幾個碼，新功能有磁力鍵盤、體感操作和流動通訊等。<br>記者：許福合<br>攝影：陳偉強</p><p>功能直追Notebook</p><p>將U1000放埋去14"Notebook相比，必然係細碼同加大碼之分，加埋重量可以Keep到只有375g，比好多相機仔仲要輕。咁細部機自然唔可以要求有Notebook等級大芒，U1000使用6萬5千色嘅5"屏幕，顏色倒不錯，但就覺得解像度略為不足，圖畫文字未夠圓滑！雖然係咁，同PDA相比，個芒已經大咗同靚咗唔少，講番基本功能，內置《WinMobile5PPCPhoneEdition》，文書、多媒體、個人手賬功能齊全，反轉機身，更會見到300萬像素鏡頭，加埋另一邊VGA鏡頭，孖鏡玩法更係好多Notebook都追唔上，既可影相，又可隨時與朋友視像通話，都幾方便！另外，U1000又可當埋電話用，支援GSM三頻，可以玩埋EDGE、GPRS同HSDPA高速傳輸，即使搵唔到Wi-Fi熱點，都可以隨時上網通訊。</p><p>體感操作</p><p>潮流興玩體感，唔只遊戲機興，電腦都加入體感操作，U1000特別內置一個VueFLO功能，配合MotionSensor，可以感應機身傾斜角度，從而於應用程式內反映，呢個功能最方便係睇網頁或睇電子書，要轉到網頁或文件下半頁，只要將機身向下扭，畫面就會自動降低至下半頁，用起上來就好似揸住個網頁睇一樣，連鍵盤滑鼠都慳番，直覺式操作，非常簡單方便。不過傳統操作對於U1000仍係不可缺少，隨機會跟個Qwerty鍵盤，特別之處係用磁力吸附於機身上，當吸於機底時，望落去就好似Notebook一樣，適合打字打文件，當收工時，只要拉出鍵盤，再吸附於屏幕，就可以當機蓋咁用。講咗咁多，可能發現U1000係無滑鼠嘅設計，取而代之係機身上JoyStick，配以周街使用嘅U1000，Joystick比起滑鼠更為方便實際。</p><p>周街睇新聞</p><p>U1000真正比Notebook強嘅地方，必定要數流動通訊方面，除咗GSM四頻，仲支援GPRS、EDGE，更正係支援最新3.5GHSDPA技術，配合網絡商支援，可以上網睇電視、睇片等要求高速網絡玩法。而機身亦內置一向以爽快見稱嘅《Opera》瀏覽器，用來睇三色台網頁呢類有大量動態影像網頁都無問題，雖然速度同家中寬頻相比，速度仍有差距，不過相比於GPRS嗰種龜速，已經快好多，最重要係網絡範圍內都可使用，唔使用家再周圍搵熱點上網，自然方便唔少！《Opera》功能唔比《I.E.》差，現場用U1000以Streaming方式睇三色台新聞，估唔到畫面幾清，唔覺有狗牙，連中文字幕都睇得到，效果真係唔錯。<br> U1000內置GPS功能，推出時會預載埋《Mapking》，包你唔怕迷路，可惜示範用的U1000未內置有《Mapking》，未能實地一試。<br> <br> </p><p>Profile</p><p>處理器：IntelBulverde624MHz<br> 記憶體：ROM256MB/RAM128MB<br> 硬碟：8GB<br> 制式：GSM四頻850/900/1800/1900MHz/EDGE/HSDPA<br> 無線：Wi-Fi/藍芽2.0<br> 記憶卡：Mini-SD<br> 屏幕：5"640×4806萬5色<br> 相機：300萬像素+VGA鏡頭<br> 電源：可換式電池<br> 作業系統：WinMobile5PPCPhoneEdition<br> 體積：133.1×98×16mm<br> 重量：375g</p><p>記者意見：對比功能似乎貴咗啲</p><p>究竟要將U1000睇成手機定Notebook呢？設計上，佢兩面功能都想兼顧，不過手機功能與手提電話相比，體積較大，無人願意同佢面貼面講電話，所以示範時都用藍芽HandFree。<br> 值得一讚係無線傳輸，想快可以Wi-Fi，急起來用3.5G，速度唔差。U1000開價$9,880，價錢真係唔太貴，不過U1000硬件規格仲係差啲，加上使用OS其實同SmartPhone差不多，無光碟機，更不要提睇DVD同打機等，以價論機，再考慮埋實際用途，U1000似乎貴咗啲喎！</p></body></html>