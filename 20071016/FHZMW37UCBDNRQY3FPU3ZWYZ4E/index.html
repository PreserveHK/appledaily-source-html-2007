<html><header><meta charset="utf-8"><title>Car通：1千匹賣1千萬　地上最快兇獸</title></header><body><h1>Car通：1千匹賣1千萬　地上最快兇獸</h1><p>標榜能輸出有史以來地上最快嘅BugattiVeyron16.4，馬力輸出達1,001匹，0-100km/h僅需2.5秒，搞到外國傳媒瘋狂報道，加上全球限量300架，珍貴到爆，就算𠵱家抬嚿錢去落訂，都要一年之後先有車攞，所以外國買家齋炒現貨配額，已經可以執幾百萬。呢架千匹兇獸終於到港，成千萬港紙，好可能中六合彩頭獎都買唔起。兩者出現嘅機會率都咁低，有幸喺街見到，真係要影張合照留念喇。<br><br>文：嘴嚼爺<br>攝影：陳盛臣<br></p><p>率先體驗千匹威力</p><p>今次名車熱辣到港，可惜未能安排傳媒試車，惟有問吓之前試揸過嘅兩位車壇猛人。</p><p>呂米高：易收易放</p><p>估唔到咁易揸，無論操控或者轉向都好易掌握，加速力強勁，但收車能力亦好好，易放易收好有樂趣，我好希望快啲可以再揸多次。</p><p>Henry：操控似自動波</p><p>3個月前去法國試車，緊張到之前一晚瞓唔到覺。試揸過後，發現架車同普通自動波車一樣咁易操控，畀少少油過100km/h。</p><p>2.5秒0-100km/h</p><p>呢條小題好多數字呀呵？冇辦法，根本呢架BugattiVeyron16.4就係用一堆驚人數字堆砌而成。2.5秒0-100km/h、7.3秒0-200km/h、16.7秒就可以由靜止加速至300km/h，可以幻想一下，唔計塞車，即係由彌敦道滙豐燈位開車，去到瓊華已經差唔多一百，到信和就可以加速到差唔多二百，而且極速仲可以去到407km/h，非常兇狠。<br> 嘩嘩聲睇完呢堆數字，我淨係知道短短2.5秒足可令你釘牌，同埋諗起點先踩得停呢架兇獸。呢方面要讚讚廠方，煞車系統包括陶瓷煞車碟、8缸一體式卡鉗，加上尾翼會自動調校角度，增加660磅下壓力，由100km/h煞返落靜止狀態亦只須2.3秒，難以想象。&#13;</p><p>科幻味濃似蝙蝠車</p><p>如果覺得拉利型林寶靚的話，未必會欣賞呢架Bugatti嘅外形。但係如果你係蝙蝠俠Fans，就一定愛死Veyron16.4；科幻味道濃烈、圓渾流線嘅設計，車身可以度身自訂不同顏色配撘，不過個人覺得灰黑色比鮮黃襯黑更有型，況且，你肯擺一千萬喺馬路度行，任何顏色都唔會影響搶眼程度。<br> 車內設計很冷很金屬，驚人馬力當然要配一雙賽車桶椅，波棍中控台設計會令人覺得自己揸緊高科技戰機。音響方面，據聞德國Hi-End音響品牌Burmester亦為Veyron設計了廠方唯一一套汽車專用音響，可惜無論係Cataloge或PressRelease也未有提及，不過，畀得起千萬車價嘅都唔會志在，而且，一千匹喎！仲聽歌？為己為人專心揸車啦！</p><p>BugattiVeyron16.4規格
</p><p>引擎：7,993c.c.W16配4Turbo<br> 馬力：1,001hp/6,000rpm<br> 扭力：1,250Nm/2,200-5,500rpm<br> 轉動：7前速雙離合器DSG半自動波箱，4輪驅動<br> 0-100km/h：2.5秒<br> 極速：407km/h<br> 查詢：賓利香港（28901918）</p></body></html>