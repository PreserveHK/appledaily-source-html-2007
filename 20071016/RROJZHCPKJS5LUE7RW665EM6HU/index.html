<html><header><meta charset="utf-8"><title>金手指：Heathrow'sBusinessModel - 孫柏文</title></header><body><h1>金手指：Heathrow'sBusinessModel - 孫柏文</h1><p>上個禮拜，地鐵（066）股東通過同九鐵合併嘅議案。由提出到通過，一路都受到股壇長毛DavidWebb嘅反對。反對嘅原因，就係地鐵如果想平價攞九鐵嘅資產，政府就要攞番地鐵控制票價嘅權利。Webb兄擔心，地鐵載客服務會冇錢賺，分分鐘仲要蝕。<br> 雖然，孫柏文都反對政府攞番控制票價嘅權利，不過今日想勸Webb兄唔好唔開心。理由係，地鐵嘅載客服務一路都冇乜錢賺，賺錢都係靠發展地產。如果你問我，地鐵根本冇心喺載客服務賺錢，佢哋嘅businessmodel，根本只係利用「有得搭地鐵」呢個賣點，去推銷單位。</p><p>掛羊頭賣狗肉</p><p>人哋起樓，只會有gym、商場、泳池等配套設施。地鐵起樓，就包埋鐵路服務，問你服未？計我話，地鐵樓盤收嘅管理費，應該加埋搭地鐵嘅車費。<br> 其實，世界上除咗特區地鐵「掛羊頭賣狗肉」，做交通生意為名，做其他嘢為實之外，仲有其他單位都係咁。今日，想同大家分享倫敦Heathrow希斯路機場嘅businessmodel。令我想寫嘅原因，係因有位港聞版編輯同事，剛從倫敦經希斯路返港，點知航空公司唔見咗佢啲行李。佢想我喺《金手指》寫衰間航空公司，我同佢講：「大姐，我唔係投訴版喎。」<br> 不過，因為佢始終都係個單身女同事，所以我都有查個究竟。原來，根據投訴版嘅同事話，呢排從希斯路起飛嘅乘客，好多唔見行李，一班飛機可以過百單。原本聽到呢個消息，只覺得可惜。不過，一諗就發覺，希斯路機場嘅管理層，只係將businessmodel發揮得淋漓盡致，所以特登唔見旅客嘅行李。<br> 點解？大家唔好以為希斯路機場，係靠飛機升降收費、旅客費等賺錢。其實，希斯路賺錢嘅方法，係將機場變成一個好大嘅購物中心，做地主放租。收租賺到錢，可以補貼飛機升降費。升降費平，就會引嚟更多航空公司同乘客，人流再增，租就可以越貴。<br> 咁點解要特登唔見旅客嘅行李？因為正當旅客發覺唔可以將行李存倉，佢哋就會選擇將乜嘢都手提。大家記得，乜嘢都手提會好辛苦。手提嘢嘅時間越短越好。大家分分鐘會喺倫敦行街時諗：「現在買，跟住攞嚟攞去會好攰，橫掂都要手提，都係去到機場先至買着數。仲可以慳番啲VAT。」<br> 𠵱家大家知道點解飛希斯路會唔見行李啦！<br> <br> 金手指網誌： http://phatdat.blogspot.com </p></body></html>