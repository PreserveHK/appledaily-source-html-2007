<html><header><meta charset="utf-8"><title>集睇回憶<br>𠵱家拍拖冇人要！</title></header><body><h1>集睇回憶<br>𠵱家拍拖冇人要！</h1><p>很多人閱讀報紙，很少人閱讀報紙檔。<br>街頭報紙檔是香港獨有城市風景，花綠綠雜誌群反映傳媒爭鳴、看檔人的佝僂身影告訴你這行業再不年輕。這城市到處都講包裝，惟有報紙檔，不經雕琢，是最赤裸而原始的街頭智慧展覽場。只是她會老，也會冇，以小販牌營業的街頭報紙檔將會一步一步消失，做香港人，不要等到海港變窄才緬懷它闊過，趁今朝風日好，我們來看看檔，也看看檔後面的人。<br><br>記者：劉嘉蕙　<br>攝影：陳偉強、劉嘉蕙</p><p>看檔人時代變奏曲<br>50、60's渡輪旁看世情　賣兩份就回本</p><p>50年代香港，資訊不發達，人們要知世界大事都看報紙，「我們的報檔開在碼頭，每天早上渡輪搭客人來人往，爸爸抱着幾份大報站在人潮中，我蹲在旁看守其他報紙，有客經過，爸爸飛紙，我即時補給。」
</p><p>湯寶珍：我唔着短袖衫
</p><p>這個「我」，語出沙田一間小學、小學內一個長年都不穿短袖衫的校長湯寶珍。至於「我們的報檔」，俱往矣。<br> 「家裏以前在深水埗有5間報紙檔，我爸爸教書，文革期間全家來港，拿了個小販牌，他自覺來自文化界，順理成章賣報紙。小時候每天5點起床，父女同心叠報紙，忙到8點半才返學。報紙好重呀，厚甸甸的一棟每天拿着從街頭走到街尾，所以現在我跟妹妹都有小手瓜，手臂皮膚很粗。」採訪當天30度，湯寶珍穿了一身粉紅中袖，摸着手瓜婉惜起來。</p><p>早巿晚報　中場做膠花</p><p>麒麟臂的代價總算有回報。那年頭報紙賣1毫，毛利有一半，賣兩份就回本，「報紙檔開一個早市，一個晚市（賣晚報），中間的時間我們車衫、黐膠花，8兄弟姊妹就這樣養大。」少女湯校長更因而燃起傳媒夢，「我念完教育，到珠海念新聞，拿相機到街市拍Snapshots，差點被人告！」最後，你我都知，投身社會的湯校長沒賣報，走去當校長，但仍常跟學生說：「一定要多閱讀，背蛙蝶自，我都是睇書自學，仲參加過麻雀王大賽入決賽……」<br> 老父一代經營了20多年的報紙檔，小孩沒一個願接手，就關了。</p><p>70's　樓梯口一隅　人均日買5份</p><p>𠵱家拍拖冇人要！<br> 深水埗重建區內樓梯口朱記，24小時營業，年中無休。<br> 「書多雜誌多，每天起完又拆多麻煩，索性唔收檔，3兄妹輪流睇住。」朱記70年代接手報紙檔，朱氏3兄妹是第三代，當時報價升至1、2蚊份，「爸爸開檔時，許多人一日買4、5份報紙，到我這一代，報紙貴了，又有電視新聞，大家買少了。」&#13;</p><p>深水埗朱記：不要問只要跟
</p><p>怪不得甫見面便嘆「𠵱家拍拖冇人要！」以為是自況感慨語，卻原來在說從前：報紙一個早上賣不完，「拍拖報」出現了，「拍拖報一般是大報搭細報，變相半價賣囉，那時報紙還算平，娛樂又少，拍拖有人要呀，現在報紙6蚊份，咁貴，細報又執得七七八八，拍唔到拖，拍拖都冇人要。」賣報紙毛利跌，許多報檔開始兼賣雜誌、紙巾、香口膠等，朱記的檔，有澳門日報、有漫畫，「都係發行商分配，他們給甚麼我賣甚麼，周刊擺前啲，會過期嘛。」朱記哲學是，不要問，只要跟。「這區報販自動減1蚊，減了就很難加；90年代連鎖式報紙檔帶起入膠袋、送紙巾，咪入囉，現在講環保，就問吓人要唔要膠袋。」
</p><p>冇晒舊檔尚有新檔
</p><p>還幸報檔網絡和諧共生，「有時報紙唔夠賣，會去隔籬檔睇吓有冇。」3兄妹年年月月守住樓梯口，紛擾世事被擋在報紙檔後，「深水埗唔雜，《蘋果》掀減價戰？係報紙之間嘅事，唔會搞到我哋。」深水埗要清拆重建，朱記周圍的店關的關搬的搬，他們靜觀其變，「我們有商業登記，做得就做囉。」報檔越來越少了，不可惜嗎？「報紙檔唔會冇……舊式少咗，多咗7-11、OK同入舖嗰啲囉，以前行幾步有一檔，𠵱家就要行入商場。」朱記悠悠說完，轉頭急急腳過海參加利東街集會。</p><p>00's～步入冷氣場　見身郁未見米白</p><p>黃先生2000年接手麗港城商場報紙檔，他的檔，有得預售《哈利波特》、雜誌架上，連《Wallpaper》、《生活》等設計品味雜誌都有售。「賣剩代理商會回收，所以照擺無所謂，這區多中產，所以《蘋果》好賣過《東方》。其實回尾制都係《蘋果》帶起，改變成個報紙發行脈絡，某程度保障了報檔。」
</p><p>麗港城黃生：式微了！</p><p>黃生66年開始做報紙發行，到開舖銷售，越走越前線，「以前賣報紙好呀，人口同交通網絡比較集中，碼頭、巴士站報紙檔，閒閒哋一朝賣成千份，𠵱家唔發小販牌，車船總站又散開晒，紅磡、灣仔碼頭都冇報紙賣咯。以前好流行子母檔，一檔分拆招呼人流，𠵱家郁少少都話阻街，我想推檔仔出去小巴站賣都唔得。」<br> 黃生的商場檔，除鄰居7-11，並無其他報紙檔，他「獨食」但難肥。「呢行真係式微喇，有免費報、有上網、又有連鎖店……有冇留意，沙田第一城咁大個屋苑都冇晒報檔。報紙6蚊份，來價4個半，膠袋8仙，紙巾4毫，賣一份賺得一蚊，其實人一日點用到一包紙巾？除非肚屙。我要交舖租，請4個人，營業時間又要遷就商場開放時間，你唔好睇我多書賣，見身郁未見米白呀，可能過多一年半載你就唔見我。」</p><p>看報人　麻甩仔到麻甩佬<br>鄒凱光：睇女仔到睇馬仔</p><p>我直覺覺得，鄒凱光（灘叔）搞創作、又麻甩，應該愛蒲報紙檔。<br> 果然。<br> 灘叔說，報紙檔啓蒙他整個麻甩仔時代，包括他的愛情，和英文。<br> 「14、5歲，常幫襯屋企附近轉角位一檔，老闆娘肥肥哋，佢個女好靚，我日日貢去問老闆娘買邊份報紙好，偷望佢個女。」他癡戀太子女到18歲，說話未講過半句，「我死鋤SCMP，終於一日同佢講，阿某某的文章好好睇，不過佢冇乜點睬我，後來唔見咗。」<br> 麻甩仔唔係買鹹書咩？「梗係冇，買鹹書好貴㗎，以前未有黑膠袋，想買，一定要買另一本書夾住先敢畀錢，加埋要30蚊。所以都係昅吓封面算數。」綑綁式消費之初探。&#13;</p><p>長大一點，他唔睇女仔，睇馬仔。「以前未夠秤，跟朋友走去買馬經，老闆娘眼利，一句得埋嚟：『夠18歲未？』終於等到生日，Show張身份證佢睇，佢話，大個仔，唔好買馬經，馬經呃人，4個馬評人實有一個中，買馬仔要自己學。」<br> 報紙檔令少年灘叔體會到女生的冷漠及馬經之炎凉，不過，他對開報紙檔有嚮往，「有報紙檔是一件很威的事，代表一個人能在公眾場所裏面有自己空間。我都想有個檔，等我可以好自在咁食餐蛋麵。」<br> 一個報紙檔，牽繫他麻甩仔到麻甩佬的浪漫。</p><p>江康泉：報紙檔唔只睇報紙</p><p>報紙檔悄悄為本地埋下藝術種子，如漫畫家江康泉（江記）。「細個會扭阿媽買漫畫，像利志達、AClub、龍珠，最紅的幾本都買得到，便利店要上架費，所以翻版漫畫只在報檔找到，每日放學逛報紙檔和文具舖是指定嗜好。」
</p><p>江記說報紙檔社會功能很多，也反映社會變遷，「去報紙檔可唱錢、昅嘢問路……每區各有特色，如我工作的灣仔區，有幾家報紙檔只開晚不開早，擺滿一地女星寫真集，不過現時報紙檔是『噏耷』商場和舊區產物，又一城都唔會有報紙檔。」</p></body></html>