<html><header><meta charset="utf-8"><title>數碼達人：6呎長鏡捐窿捐罅拍蟻哥</title></header><body><h1>數碼達人：6呎長鏡捐窿捐罅拍蟻哥</h1><p>電視DiscoveryChannel就睇得多，有冇幻想過喺自己屋企後花園拍番輯？Samsung新推嘅VP-X300L，就可以俾你過吓電視台Anchor癮！防震、防濺水機身，幫你喺全天候環境衝鋒陷陣；更強係跟機配備接線式外置鏡頭，真係深入「蟻」穴，拍套6FeetUnder版《蟻哥正傳》都仲得。<br>記者：馬靜兒<br>攝影：陳陶鈞、陳偉強<br>Model：Kenas</p><p>機身小巧防跣手</p><p>講到攝錄機，真係細極有個譜；VP-X300L第一下上手，感覺係八達通——咁細，原因佢掟走晒HDD同DV帶，用嘅係SD/MMC卡做儲存媒體，難怪佢輕到只有150g，同仲有個名叫Miniket。</p><p>外置鏡頭　拍攝全方位<br></p><p>機身鏡頭使用1/6"CCD鏡頭（80萬像素），配合10倍光學、100倍數碼變焦，加上F1.8特大光圈，「眼界」絕不比一般DV機遜色；不過更強係跟機仲有一支外置式延長線鏡頭，拍攝能力更是全方位！</p><p>防跣膠惡劣環境照拍</p><p>外置鏡頭同機身一樣，使用防跣膠外層，手握感好，有防震同防濺水功能，鏡頭使用27萬像素CMOS定焦，配合線控設計，任放任擺全無死角；加上佢有EIS電子防震系統，即使賽車一類戶外X-Game激烈環境，都一樣難佢唔到。</p><p>2"細芒高解像</p><p>想望實嚟拍？機身還內置有一個23萬像素2"大的顯示屏，可以玩扭擰芒幫你攞景攞位，顯示好仔細，因為玩上960×240高解像，影像纖毫畢現。</p><p>SD/MMC拍片又播歌</p><p>至於拍片方面，解析度達720×576/25fps、352×288/25fps，以MPEG4ASP檔案作儲存；一張1GB的SD/MMC卡約可儲存29-43分鐘短片（最高對應4GB），要入電腦再壓做DVD或VCD都好方便；此外記憶體還對應MP3播放功能，輕易就可變成一部多媒體播放器。</p><p>ProfileSamsungVP-X300L</p><p>鏡頭：10倍光學/100倍數碼變焦<br> 感光元件：1/6"80萬像素CCD<br> 	27萬像素CMOS（外置鏡頭）<br> 顯示屏：2"彩色扭擰芒<br> 記憶體：SD/MMC記憶卡（支援4GBSDHC卡）<br> 攝錄格式：MPEG4ASP<br> 畫面解像度：720×576/25fps、352×288/25fps<br> 音效格式：MP3/WMA<br> 尺寸：61×93.7×30.3mm<br> 重量：150g<br> Samsung（36984698）</p></body></html>