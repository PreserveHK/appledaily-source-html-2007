<html><header><meta charset="utf-8"><title>型男變畸胎<br>爆賬娛搞：騎呢男玩寸蠟頭木村網友喊打</title></header><body><h1>型男變畸胎<br>爆賬娛搞：騎呢男玩寸蠟頭木村網友喊打</h1><p>日本型男木村拓哉為男性髮蠟Gatsby拍嘅廣告，最近喺香港熱播，34歲嘅木村對住鏡頭搔首弄姿，表情誇張又造作，即時引起唔少人談論。阿Net最近喺YouTube度見到一名自稱「香川木村拓哉」嘅網友，將正版木村嘅廣告惡搞一番，睇到我阿Net笑爆肚。</p><p>學足表情甫士</p><p>呢位人兄樣貌、身材雖然同木村相差十萬九千里，但喺短片入面，佢就十足俾木村上身咁，只係佢將原本廣告喺室內拍攝，搬咗去海邊。呢位人兄一邊轉圈，一邊慢慢行近鏡頭，之後又學足木村打開西裝褸作狀自轉，仲對住鏡頭set頭，一副懶陶醉嘅表情，最後連廣告片尾都抄到十足十，只係將牌子名由Gatsby改成Grungey。睇完短片嘅網友大讚搞笑，當然亦有木村fans睇完之後一肚氣，仲喺YouTube留言話好想打佢一身喎。<br> 除咗網友外，原來SMAP隊長中居正廣都唔執輸，喺節目入面玩殘好兄弟木村嘅廣告。打扮騎呢嘅中居對住鏡頭扭身扭勢，又模仿木村雙手捽頭髮，睇怕木村見到都笑唔出囉。<br> 正版木村廣告網址：<br>  http://www.gatsby.jp/tv/index.html <br> 老翻木村廣告網址：<br>  http://www.youtube.com/watch?v=G9VhpRqykzg&amp;mode=related&amp;search= <br> 中居玩殘木村網址：<br>  http://www.youtube.com/watch?v=uxfs0hQftl4&amp;NR=1 <br> 版主：阿Net<br> 本欄逢周一至六刊出</p></body></html>