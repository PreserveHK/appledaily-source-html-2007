<html><header><meta charset="utf-8"><title>回歸10年百人誌<br>天文台長「洩天機」：北風熱又臭</title></header><body><h1>回歸10年百人誌<br>天文台長「洩天機」：北風熱又臭</h1><p>去年颱風派比安襲港「掛錯波」事件，公眾嘲笑天文台台長林超英「聞風不動」。其實台長對風極之敏感，夏季北風起，他一嗅便知，即使慳電美德聞名全港，也按捺不住起身關窗開冷氣，「聞到㗎，北風又熱又臭，你返大陸聞唔到有陣味咩？就係嗰隻味。」　記者：白琳</p><p>訪問歷時一個多小時，只有這句話「洩露」他不滿內地的劣質空氣禍及香港。記者問他為何過去十年藍天越來越「鬼祟」，他只答「地區發展」四大字，輕輕帶過這政治性議題。再問與珠三角工廠是否有關，他則說衞星圖顯示台灣高雄工廠的黑煙也會吹來香港，「唔係單一地方嘅問題，係整個華南區域嘅問題。」再追問，他開始搞「爛gag」，瞇着眼笑說：「如果突然經濟大蕭條，藍天一定返嚟！至於幾時大蕭條，我呢個氣象佬就唔識預測嘞，哈哈哈哈……」<br> 「好多人都唔明我講乜。」其實林超英很認真，更以身作則，抗衡經濟起飛帶來的消費享樂主義。過去十年，有五年屬香港開埠以來最熱的年份。在他眼中，衣服、冷氣機、雪櫃、甚至熱水爐等必需品都會燃燒能源加劇污染。</p><p>多得市民「鬧得勁」</p><p>他只有兩對半鞋，所謂半對即是穿了洞，不能在下雨天穿着；家裏只有幾件恤衫替換，出席隆重場合就加一條黑呔，「做一件衫都要用好多能源，𠵱家啲人閒閒哋三、四十件T恤，近十年係消費主義巔峯期，即係瘋癲期。」林超英還教記者洗澡慳電法，就是塗抹沐浴露時關水喉，夏天只用凍水洗澡，「你知唔知啲水泵上樓都要電？熱水更加嘥電。」<br> 每年只有吹「臭北風」的日子，林超英才會開冷氣，平時流汗度日，有客到（包括記者）就開着那座年資起碼十年的直立式生銹電風扇。拯救地球說得輕鬆，最愛冷氣的香港人怎能回歸吹風扇的日子？「好多人都話行唔返轉頭，能源始終一日會用盡，到時你點都要返轉頭。問題係，你想山窮水盡咁樣返，定係有秩序咁逐步改變生活模式。」<br> 林超英在天文台的行事作風，與其反消費主義的理念一樣，一般人難以接受。過去十年，天文台是廣大市民罵得最狠的部門之一。每逢狂風暴雨，天文台的熱線就會變成投訴熱線，「我呢度好大風，點解唔掛８號？」、「我呢度好大雨，點解唔落黑雨？」謾罵和人身攻擊連綿不絕，市民都嫌天文台做事死板、僵化，林超英一臉從容，並告訴記者一個鮮為人知的事實：正因市民「鬧得勁」，天文台服務質素才會正如他的名字，十年間「超英趕美」。<br> 他強調自己並非吹牛，99年天文台在全港最高的大帽山安裝雷達系統，更有效監測惡劣天氣，「殖民地時代畀英軍霸咗，我哋惟有響大老山擺雷達，被大帽山遮住。」01年天文台全面電子化，位於長洲的最後一個懸掛金屬風球標誌的信號站關閉。首個全球官方天氣網站( http://worldweather.wmo.int )翌年成立，正是由香港天文台研發及運作，「點解揀香港？因為你哋要求高，鞭策得勁囉。」<br> 天文台回歸前全球首創暴雨警告信號，黑雨紅雨還不夠，98年再加設黃雨，加上教統局及運輸署等部門配合，令社會有秩序地暫時停頓，全球只得香港有這環環相扣的應變機制。林超英越說越起勁，試圖睜大細小的眼睛，「倫敦試過打風嘅時候，條街啲人差啲畀風吹起晒，乜警告信號都冇，靠乜呀？執生咋。」<br> </p><p>派比安令寢食難安</p><p>記者反而想起，派比安襲港時，天文台「企硬」只掛三號風球，強風吹翻了尖沙嘴海旁的垃圾桶，一名女子慘被擊中失去平衡，差點跌落海，幸好她懂「執生」，攬柱保命。<br> 那時候，就是林超英回歸十年來最寢食難安的日子，「有啲人認為『我呢度』就係最大，其實只係身邊幾十呎，點能代表全香港呢？有啲人又會話，制度係死嘅，人係生嘅，要識得轉彎。我哋之所以生活得咁舒適，因為有客觀制度。制度要變，我哋就諮詢市民，唔會黑箱作業。」<br> 眼見下屬士氣低落，林超英也吃不下飯，召開員工大會，重申要按數字辦事，「我冇所謂，咪俾人揼吓囉，有啲同事就好抑鬱。佢哋會諗，照足規矩扯波都俾人鬧，以後點扯？我就話，照扯囉！」他向記者複述時語帶激動，雙手用力作拋波狀，義無反顧把風球拋出去。<br> 【回歸10年倒數30日】</p></body></html>