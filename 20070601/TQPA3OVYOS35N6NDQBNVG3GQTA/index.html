<html><header><meta charset="utf-8"><title>公演大結局　40圍街坊歎溏心<br>姦夫捱撞起哄　大契為細契哭</title></header><body><h1>公演大結局　40圍街坊歎溏心<br>姦夫捱撞起哄　大契為細契哭</h1><p>熱爆全城的劇集《溏心風暴》昨晚終於大結局，劇中細契關菊英惡人有惡報，被姦夫常在德騙財騙色固然大快人心，但卻未及一邊食鮑魚，一邊有大契、細契、大鮑及莉姨等《溏》劇演員陪睇大結局般來得過癮，難怪昨晚無綫在荃灣愉景新城舉行的溏心夜宴吸引數以千計街坊往捧場，是繼04年《金枝慾孽》演員陪睇大結局後，難得一見的墟冚情況。</p><p>昨晚《東張西望》及無綫娛樂新聞台分別直播夜宴盛況，夜宴筵開40席，較當年《金枝慾孽》的38席還多，無綫外事部解釋當年是無綫38周年，今年則是40周年，所以才筵開40席。<br> 《溏》劇演員昨晚全盛裝赴會，但黃宗澤因身在泰國未能出席，而在劇中飾演狐狸精角色的蒙嘉慧也不見影蹤，反而只客串過一集的葉翠翠又再次受邀到場，實在叫人感到奇怪。昨晚在溏心夜宴上，一眾演員大演趣劇娛賓，將幕幕經典場面加上爆笑對白，惹得在場觀眾不時大笑。首先細契關菊英唱出劇集主題曲《講不出聲》，翻生的大鮑與飾演姦夫常在德的李成昌齊為她伴舞，得得地陳豪則手執色士風扮伴奏，其後莉姨米雪和細契扮互摑，同樣受觀眾歡迎。</p><p>獲贈鮑魚<br>小妹妹怒罵常在德</p><p>由舅夫波阮兆祥及陳豪打頭陣上演的趣劇，前者在胸前掛上「大鮑」紙牌，而後者則反串「細契」，重演大鮑說重新愛上細契一幕。消瘦不少的陳豪把聲線吊高扮女聲，未知是否未能應付阮兆祥的爆肚台詞，結果陳豪要從褲袋掏出貓紙才能繼續演下去，阮兆祥更搞笑說：「我分4,000萬won（指韓圜）畀你。」<br> 而大契與細契重演第21集趕後者離家的一幕時，也將原裝對白惡搞一番，大契先叫細契：「你去廚房洗晒啲碗，倒埋啲垃圾，就好離開呢間屋喇。」細契即激動地表示已按她吩咐「睇住煲湯」，雖然對白搞笑，不過二人仍然交足戲，表情非常認真。大契更把金句「未登天子位，先置殺人刀」改成「未登天子位，先插萬能蘇」，令現場觀眾群起拍掌。<br> 大會司儀昨晚邀請姦夫常在德李成昌出場，並問他知唔知錯，但常在德卻死不悔改說：「唔知錯！試問在場有邊個未試過做錯吖！」最抵死的，是無綫昨晚安排現場觀眾大鬧常在德，鬧得最好一個便可獲送鮑魚，結果一位小妹妹勝出，她大罵常在德說：「你乜嘢人嚟㗎，咁樣蝦唐家啲人，又對個妹咁樣，簡直唔係人嚟㗎！」搏得全場掌聲。<br> 昨晚現場觀眾欣賞《溏》劇播出時，當常在心鍾嘉欣盤問貪錢親家成員祝文君問至對方口啞啞時，全場大拍手掌起哄；常在心講述四隻雙頭鮑的故事，講到細契關菊英落淚的一幕，反應也相當熱烈。不過全晚高潮所在，當數細契開車撞常在德，常在德逃走時甩假髮的一幕，全場觀眾大聲歡呼叫好。另外，細契在庭上表示放棄打官司一幕，竟惹來不少觀眾同情，大叫「好慘好慘」。至於細契攬着阿歡（黎諾懿飾）和好一幕，大契和鍾嘉欣更睇到感動落淚。得得地向常在心求婚成功，大團圓結束時，全場觀眾也高興得拍手掌歡呼。<br> 另一方面，昨日晚宴的風頭躉固然是大契李司棋、細契關菊英及大鮑夏雨等一班「老薑」，葉翠翠、陳法拉和楊怡等為求突圍而出，均以性感打扮示人，其中以穿上PacinoWan白色低V裙的葉翠翠最為養眼，記者問她是否想搶鏡時，她笑說：「我唔夠資格。」陳法拉穿上的DorianHo吊帶連身裙也相當不俗，反而穿上VivienneTam的鍾嘉欣因為太密實而顯得失色。</p><p>敢戴敢認<br>大鮑藏10幾個假髮</p><p>至於大鮑夏雨昨晚化身煲呔鮑，他穿上約值5,000元的Durban西裝，記者指他十分揼本時，他笑道：「好濕碎啫，屋企仲有啲貴啲嘅。」對於近日被爆戴假髮，夏雨以大鮑招牌騎騎笑說：「唔知邊個咁陰濕，配合唔同角色咪戴唔同假髮囉，我屋企有10幾個假髮，每次拍劇咪轉一轉囉！」他又謂寄望大結局收視有48點佳績（即約有311萬觀眾收看）。大契李司棋昨晚也戴上首次購買的私伙鑽飾出現。<br> 採訪：卓寶花、卓美娟　攝影：陳志嵐</p></body></html>