<html><header><meta charset="utf-8"><title>娛樂怪史：繆非臨、雷宇揚打交報警</title></header><body><h1>娛樂怪史：繆非臨、雷宇揚打交報警</h1><p>時間：96年12月30日<br> <br> 人物：繆非臨、雷宇揚<br> <br> 地點：將軍澳<br> <br> 經過：96年亞姐亞軍繆非臨當選冇耐，因為喺香港冇乜親友，所以好快就同雷宇揚撻着，佢哋拍咗兩個月拖，仲係熱戀期，竟然搞到大打出手，呢件事最後仲搞到上差館。記得97年12月30日中午，繆非臨去咗將軍澳警署報案，佢話當時去男友家探訪，但因為佢屋企招呼緊另一位女性朋友，有人惡人先告狀，將佢推入電梯講數，仲搞到佢受傷，警方即將事件列做毆打引致傷害他人身體案處理。</p><p>推跌女方</p><p>事後雷宇揚好快出嚟澄清，佢話：「我哋冇打交，當日非非（繆非臨）嚟搵我，我同佢喺部電梯嘈起上嚟，女仔一發脾氣梗會用手袋同拳頭打吓你，我用手推開佢，當時佢着住4、5吋嘅高踭鞋先至跣低。」<br> 佢哋嘅花槍耍咗短短4日，喺97年1月2日，雷宇揚就同女友繆非臨出嚟見記者。繆非臨話：「當時我覺得佢推我唔啱，可能我大女人，但冇諗過報警後會咁大迴響，我咪去銷咗案。」不過佢哋最終都係分手收場。<br> 繆非臨見星途發展有限，近年轉戰上海投資房地產。仍然保持單身嘅雷宇揚，感情生活就繼續多姿多采，身邊不乏女伴。<br> 本欄逢周一至周六刊出</p></body></html>