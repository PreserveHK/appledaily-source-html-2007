<html><header><meta charset="utf-8"><title>中環在線：花旗力抗溏心風暴 - 李華華</title></header><body><h1>中環在線：花旗力抗溏心風暴 - 李華華</h1><p>熱爆劇集《溏心風暴》嘅女主角之一「常在心」（鍾嘉欣），同名模吳嘉龍噚日應邀出席花旗信用卡喺國金二期搞嘅「夜夜狂熱」派對，當時正係中午時段，花旗特登將個場同氣氛，搞到好似夜晚去clubbing一樣，原來佢哋嘅數據發現，超過90%娛樂同飲食嘅信用卡消費，都係嚟自晚間時段，所以要以「夜夜狂熱」為消費主題。<br> 不過，𠵱家套《溏心風暴》咁hit，唔知會唔會影響佢哋信用卡消費呢？花旗信用卡阿姐倫鄒淑慧就好有信心，話今年信用卡消費或者簽賬額，應該有雙位數字增長。講開又講，華華喺國金二期咁啱見到個熟口熟面嘅賓卡，佢喺信用卡呢行都好耐經驗，原來最近又有新動向，遲啲攞埋監管機構嘅批准，應該可以公開，𠵱家暫時賣個關子先。</p></body></html>