<html><header><meta charset="utf-8"><title>型於外1：愛小店　型格．獨特</title></header><body><h1>型於外1：愛小店　型格．獨特</h1><p>邊個潮人唔愛CdG、Neighbourhood、Undercover？不過除了這類名牌外，亦可從自家設計的服裝店，又或專門引進外國特色服裝的小店買衫，就保證不撞衫又別樹一格。今日介紹的潮流小舖，有名模陳嘉容推介的新進本地品牌、時裝設計師Nelson最愛的歐洲二、三線牌子，還有少見的vintage婚紗店、韓國潮流服飾，只要細心逛，定會搵到筍貨。<br>記者：黃若茵、葉雪芯<br>攝影：林麖鈞、譚盈傑、陳偉強、陳盛臣<br>模特兒：Kelly&amp;Cherry@PureModels、Chrissie<br></p><p>自家品牌SMART白色企領恤衫　$380<br> SMART黑色珠片背心　$490<br> 意大利Please灰色短褲　$690</p><p>轉型賣意法小品牌
</p><p>JAM於去年中開業時以賣日本streetfashionstyle的服飾為主，後來發覺這種太「𡃁妹」的style難以在中環立足，於是老闆娘Angel半年前決定將舖頭重新裝修，改賣意大利及法國二、三線brand，不少衣飾都不乏型格設計。當中Angel推介數個心水品牌，如意大利的Vialet，款式簡單得來有detail；意大利Narah.Cara簡潔斯文，着重用料；另有法國Senzaamore?衣服以米、白色等素色為主，多運用通花及喱士元素。至於店中的首飾更是Angel每次到日本、韓國旅遊時搜羅回港的戰利品。</p><p>Nelson撐：「JAM有自己嘅設計，又有由歐洲入嘅靚衫，充滿至hit元素。」</p><p>JAM（28682396）<br> 地址：中環威靈頓街51號1字樓</p><p>自家品牌剪裁立體
</p><p>本地品牌threeringcircus，所有服裝設計簡單，品牌DirectorSimon說：「所有布係由意大利及日本入口，屬高級質料。」設計師Jody透露每件衫都用上立體剪裁：「咁可以令件衫着得更貼服。另一個重點係transformation，即是一件衫可以着得casual，同時亦可dressup出席formal場合。」</p><p>陳嘉容撐：「佢哋嘅衫質料唔錯，款式簡單易襯。」</p><p>threeringcircus（27952880）<br> 地址：銅鑼灣百德新街58-64號華夏大廈1樓B</p><p>古着婚紗店尋寶</p><p>6年前Salina已開始賣二手衫袋，至去年年底舖頭不幸被洗劫一空後，決心轉賣60至70年代的古着婚紗，還親身到英國挑選一些保存完好、適合港人身形的婚紗；加上她喜愛喱士，令店中衫裙都泛着喱士的浪漫氣息。除了婚紗，還有不少70年代country款式的連身裙、禮帽、手袋等，所以即使你還未婚，一樣可以尋寶。</p><p>SatisfactoryVintageEmporium（97835141）<br> 地址：銅鑼灣白沙道6-8號2樓A</p><p>韓國潮服×二手名牌
</p><p>山林道又係另一幽靜之地，不過在這段短短的街道上，就俾小記發現有間開咗4個月的店舖Modern，看似係一間salon，睇真點卻原來一舖兩用，前舖賣潮流服飾，後舖才是salon。舖頭主要賣韓國潮服，主打黑白灰型女風格。另外，亦設有一個二手專區，讓人放二手衫寄賣，而且貨色都好有份量如DKNY、RalphLauren、Evisu等，識搵的話，分分鐘執到筍貨！</p><p>Modern（23148011）<br> 地址：尖沙嘴山林道37號地下</p><p>闊領設計突出線條</p><p>蘇豪區不只有異國餐廳，其實還有靚衫買。在幽靜唔起眼的卑利街，最近新開一間「潮」店名fangfong，店內滿歐陸式的晚裝和設計簡約的便服。本身是stylist、讀時裝設計的店主Laifan話：「舖頭啲衫九成係我自己設計，貨量唔多，但款式就夠特別，重點係闊衫領設計，以突出身形線條。其實我等咗呢個舖位3年喇，因為我好鍾意附近環境充滿歐陸風味，啱晒我嘅設計style。」</p><p>fangfong（31055557）<br> 地址：中環卑利街67A</p></body></html>