<html><header><meta charset="utf-8"><title>2R宣布拆夥</title></header><body><h1>2R宣布拆夥</h1><p>女子組合2R簽約新經理人公司後，決定個別發展，昨日二人在上環香港舞蹈團綵排《笑傲江湖》，Rosanne表示《笑傲江湖》將會是兩姊妹的暫別作，她說：「好高興《笑傲江湖》再次被邀請演出，喺6月8日同9日會喺上海大劇院公演兩場，為慶祝香港10周年回歸。不過，就今次《笑傲江湖》會係我兩姊妹暫時最後一次合作，簽約新公司之後，我哋會各自發展，我就會去北京電影學院修讀為期半年嘅導演課程。」</p><p>台灣拍青春劇</p><p>早前被踢爆已婚的Race續說：「我就會去台灣、內地接拍青春劇，同埋忙於出書，因為之前講過會出一本介紹飲食旅遊嘅書，所以不停要做資料搜集。」<br> 在上海演出期間，6月9日是2R爸爸50歲生日，2R打算邀請家人到上海欣賞自己的演出之餘，順道跟爸爸慶祝生日，Race說：「咁啱係爹哋生日，所以一家人聚聚，一齊去玩同慶祝。」<br> 採訪、攝影：楊潔雯</p></body></html>