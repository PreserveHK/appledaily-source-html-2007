<html><header><meta charset="utf-8"><title>數碼達人：私房勁玩HDMI靚畫<br>打機最強LCDTV</title></header><body><h1>數碼達人：私房勁玩HDMI靚畫<br>打機最強LCDTV</h1><p>新世代主機PS3同XB360都出咗一段日子，相信大家買機條Loan都還得咁上下；不過好多機迷都嫌屋企部電視唔多食得起兩部主機嘅靚畫質；最近Game迷奇拿（Killer）出現喇！三幾千蚊玩HDMI靚畫，仲要廿零吋私「房」Feel；升級無間地獄，唔知你能唔能夠忍受誘惑呢？<br><br>記者：許福合　<br>攝影：陳盛臣<br>Model：孝</p><p>Sales推介4強<br>三星225MSHDMI駁PS3</p><p>三星嘅電腦芒一向出名，今次呢隻225MS就更睇重影音功能，22"放房內打機Size啱啱好，除電腦常用DVI同D-Sub外，連HDMI、色差同S-video都玩齊，駁PS3冇難度；以《高達無雙》作實地測試，真係100架渣古都可以睇得清清楚楚！機身喇叭有SRSTruSurroundXT，OK靚聲，連駁音響嘅錢同地方都慳埋。</p><p>規格：22"、1,680×1,050、300cd/m2、700:1、5ms<br> 輸入：HDMI、DVI、D-Sub、色差<br> $3,590（a）</p><p>BenQFP241VW全高清打機</p><p>雖然甚少遊戲可行到1080p，不過當然有備無患啦！FP241VW就是罕見細機有足數1,920×1,200高清解像度，絕對係現時最強；另外現在買機有優惠套餐，凡買此機就送你XB360HDDVD機，都值成$1,399㗎！</p><p>規格：24"、1,920×1,200、500cd/m2、1,000:1、6ms<br> 輸入：HDMI、DVI、D-Sub、色差<br> $7,999（b）</p><p>SONYS200名牌細機
</p><p>SONYLCDTV出名靚在佢個BRAVIAENGINE，用1,366×768解像度Panel加HDMI插口，都算食得起PS3嘅靚畫質；好多人都遺忘佢有呢個26"細型號，仲內置TV-Tuner，做私房機最正。</p><p>規格：26"、1,366×768、500cd/m2、1,200:1、8ms<br> 輸入：HDMI、DVI、色差<br> $7,800（c）</p><p>JVCLT-Z32EX6日系32"迫爆打機</p><p>床頭擺部32"嗰仲迫爆打機享受，好多人夢寐以求！JVC日系名牌、32"都只係做到$7,980，絕對經濟！畫面全對應1080iHD，內置TV-Tuner，打機、電視功能一樣強悍！
</p><p>規格：32"、1,366×768、500cd/m2、1,000:1、8ms<br> 輸入：HDMI、DVI、色差<br> $7,980（d）</p><p>打機靚畫必靠HDMI
</p><p>現時私房用LCDTV，以24"至32"最受年輕打機族歡迎，不過接駁介面最受重視！基本如AV頭、S-Video同色差線就必有；但想睇PS3靚畫質，就一定要有HDMI！<br> 價錢方面，一般廿吋頭型號，最平可做到三千幾，不過如果想用嚟睇埋電視，就要26"以上先會內置TV-Tuner，但價錢就馬上急升至6、7千蚊！&#13;</p><p>「反應」快　打機冇殘影
</p><p>影音舖Sales表示，由於遊戲畫面嘅閃動，一般會較電視或電影快，舊式LCDTV因為反應時間慢，打機會有殘影或遲緩情況，最好買反應時間在8ms或以下機種。而新一代LCDTV更會從軟件方面着手，好似三星咁，就特設有RTA模式，開啓之後，反應時間更可提升至2ms，包冇殘影，連長時間望住都好舒服。</p><p>靚Games試畫質</p><p>以前試機多數會用DVD！雖然𠵱家Blu-ray、HDDVD都出埋，不過對Gamer嚟講，都係用遊戲嚟試機，先至夠「實況」！以下介紹都係PS3同XB360試Game天碟，想試真部機有幾得，開機啦！</p><p>PS3<br>《高達無雙》專試精細解析能力</p><p>結合《高達》同《無雙》兩款名牌作而成！基本沿用《無雙》系統，再將三國人物換成高達MS，讓玩家一嘗以高達單槍匹馬，面對上千渣古圍剿；而螞蟻褸大象式戰鬥畫面，亦好能試出LCDTV解析能力。</p><p>《ResistanceFallofMan》殘影冇走雞</p><p>一個人打機悶？咁就啱玩《RFOM》，上Live!可40人網上對戰，挑戰世界級高手，成績好仲可獲得排名同稱號！試機方面，第一身射擊最講瞻前顧後，畫面Fling嚟Fling去，有冇殘影？即刻出晒！</p><p>《NBA07》高試1080p</p><p>遊戲內會重現NBA球星各自成名絕招，而且做得好仔細，幾乎憑動作就可以認到人！遊戲更支援全1080pHD高清畫面，只要有個靚電視，細微如頭髮或球員標汗都可以睇到，當然最啱試HD能力同質感表現啦！</p><p>XB360<br>《ArmoredCore4》試反應速度</p><p>雖然只有720p畫面，以XB360版而言，算係流暢度同畫面取得平衡，部份場景會出現大量機械人互相炮轟；類似嘅爆破畫面，由於發生時間快，好易考起圖像引擎嘅處理能力，會唔會聲畫唔夾甚或窒格，一眼睇晒！</p><p>《VirtuaTennis3》3D真實感
</p><p>《VT3》除咗讚佢操作好，打機時亦可留意吓遊戲中全3D場景及網球手，同真人真係差唔多，尤其近鏡真係幾可亂真，而落場打波時，球手動作夠真實，就好似睇電視網球直播一樣；用嚟試機嘅3D能力同真實感就最啱。</p><p>查詢<br> （a）康藝（23077390）<br> （b）BenQ（23306929）<br> （c）SONY（23452966）<br> （d）信興（27328220）</p></body></html>