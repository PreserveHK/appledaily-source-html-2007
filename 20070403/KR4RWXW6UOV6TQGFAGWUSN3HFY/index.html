<html><header><meta charset="utf-8"><title>轆Book：$9,300揸拉利　<br>𡃁仔囂得起</title></header><body><h1>轆Book：$9,300揸拉利　<br>𡃁仔囂得起</h1><p>無錯！要揸法拉利係唔需要等第日大個，今日細細個嘅細蚊仔都一樣可以！兼且連車牌都唔使考，皆因各大車廠除咗推出一系列名車畀大人玩之外，亦有唔少仿照真車而設計嘅玩具車畀小朋友玩，趁住今日兒童節，各位家長又有冇興趣買番部畀你嘅心肝寶貝玩呢？<br><br>記者：周達之　<br>攝影：何家亮、陳盛臣　<br>模特兒：黎天桁、陳紀霖</p><p>揸車由細個學起</p><p>小朋友係未來社會主人翁，更加係未來汽車公司嘅大客仔！唔少車廠都會推出參照真車設計嘅玩具車，等班小朋友細細個開始培養對佢哋品牌嘅興趣！雖然係玩具，但車仔外形都幾維妙維肖，就好似今日介紹嘅兒童版FerrariEnzo同BMWM6咁，唔單止樣似，而且仲係用電驅動，有油門有迫力，連後波都有！而保養同真車一樣周到，以BMW一年保養為例，一般情況撞爛側鏡，電池「打柴」亦只係收$300，而且免費更換。最衰小記長大成人坐唔落，否則一定揸住佢片番轉出番個試車報告！</p><p>FerrariEnzo　貴氣十足</p><p>被公認為當世最具魅力嘅車王FerrariEnzo，馬力達到660匹，珍貴處係全球限量399架，現時炒到成千萬港元1部！雖然兒童版Enzo唔係限量，但售價亦唔平，每架要成港幣$9,300，認真富貴。</p><p>連軚盤都似</p><p>兒童版Enzo規格表</p><p>適合年齡：3至7歲<br> 前進速度：5km/h<br> 後退速度：5km/h<br> 電池使用時間：90分鐘<br> 重量：19kg<br> 載重：約65磅<br> 售價：$9,300<br> 查詢：勵駿汽車（28080978）</p><p>BMWM6　速度拍住三輪車</p><p>M6係BMW旗下嘅M賽車部門調校嘅辣車，搭載咗源自F1賽車科技的5公升V10引擎，最高時速250km/h。至於兒童版M6亦唔輸蝕，最高時速有成8km/h，比一般小朋友玩嘅電車較大馬力，直逼三輪單車，揸起上嚟零舍激！</p><p>兒童版M6規格表</p><p>適合年齡：4至7歲<br> 前進速度：8km/h　<br> 後退速度：4km/h<br> 電池使用時間：90分鐘　<br> 重量：17kg<br> 載重：約100磅　<br> 售價：$5,800<br> 查詢：BMWHK（25776168）&#13;</p><p>保時捷911</p><p>參照911車系嚟設計，雖則外形有啲出入，但連小記牛高馬大嘅成人都坐得落，可以返老還童一番。</p><p>形式：腳踏式	<br> 適合年齡：3至8歲	<br> 特點：可發出響按聲及引擎聲<br> 重量：7kg	<br> 售價：$2,499	<br> 查詢：保時捷中心（29262911）</p><p>BenzSL</p><p>形式：腳踏式<br> 適合年齡：3至4歲<br> 特點：可發出響按聲及引擎聲、紅或銀色可供選擇。<br> 重量：7.5kg<br> 售價：$3,690<br> 查詢：Benz（31055209）</p><p>BenzSLK</p><p>形式：腳踏式<br> 適合年齡：3至4歲<br> 特點：可發出響按聲及引擎聲、藍或銀色可供選擇。<br> 重量：7.5kg<br> 售價：$3,690<br> 查詢：仁孚行（31055209）</p><p>BMWZ4</p><p>形式：電動<br> 適合年齡：3至5歲<br> 前進及後退速度：4km/h<br> 電池使用時間：90分鐘<br> 重量：11.5kg<br> 售價：$3,800<br> 查詢：BMWHK（25776168）</p><p>家長會唔會買？
</p><p>電動名車咁得小朋友歡心，不過售價要成幾千蚊似乎貴咗啲，家長又點睇？</p><p>黎氏一家</p><p>黎先生：雖然兩部車仔都好靚，不過我諗唔會買，因為細蚊仔大得快，驚坐唔落。<br> <br> 黎小朋友：我鍾意部紅色車，因為好靚。</p><p>陳氏一家</p><p>陳太：我諗唔會買，因為佢哋好快玩厭，如果囡囡好鍾意都會考慮吓。<br> <br> 陳小朋友：我鍾意部車，因為好好玩。</p><p>陳氏一家</p><p>陳先生：睇怕都唔會買，因為唔平，囡囡又唔係咁鍾意。<br> <br> 陳小朋友：爹哋，我鍾意。</p><p>蔡氏一家</p><p>蔡太：如果股票表現好嘅話我會買，最緊要囡囡開心嘛。<br> <br> 蔡小朋友：好靚好得意！</p></body></html>