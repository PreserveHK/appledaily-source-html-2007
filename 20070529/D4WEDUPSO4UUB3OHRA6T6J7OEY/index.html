<html><header><meta charset="utf-8"><title>求驗客手記：簽新將留重臣　熱刺大搞咪睇小 - 求驗客</title></header><body><h1>求驗客手記：簽新將留重臣　熱刺大搞咪睇小 - 求驗客</h1><p>英超聯球季完咗冇幾耐，但熱刺就開始組軍，高價簽新星，又高薪留班主力，嚟睇好有雄心，想喺新一季挑戰歐聯席位，甚至超聯錦標。</p><p>羅比堅尼千萬鎊續約</p><p>熱刺係20世紀首間成為聯賽及足盃雙料冠軍，亦係首間攞歐洲錦標嘅英球會。但近呢20年，最叻係捧過一次足總盃同聯賽盃，梗係好想重振雄風。<br> 熱刺除咗用1,000萬鎊（約1億5,500萬港元）從修咸頓簽入威爾斯超新星加里夫巴利，亦計劃用1,350萬鎊從士砵亭引入「新C朗」葡萄牙中場拿尼，同用800萬鎊買歐塞爾嘅法國後衞卡保奧。咁都未算，佢哋又同陣中嘅愛爾蘭前鋒羅比堅尼續咗份總值1,000萬鎊嘅5年合約；另外，為咗留住被曼聯打主意嘅貝碧托夫，佢哋願向對方開出5年新約，周薪仲由22,000鎊加至40,000鎊。<br> 熱刺今屆同前屆都以第5名過終點，但只比兩屆都得殿軍嘅阿仙奴少8分同埋2分。來屆佢哋大搞，我求大俠唔敢話佢哋可以突然勁到挑戰到車路士同曼聯，不過入前4名打歐聯，應該唔係遙不可及嘅事。</p></body></html>