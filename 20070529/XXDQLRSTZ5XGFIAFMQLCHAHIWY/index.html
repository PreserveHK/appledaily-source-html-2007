<html><header><meta charset="utf-8"><title>轆Book：限量版銀王掃把佬<br>拉低重心為劈彎</title></header><body><h1>轆Book：限量版銀王掃把佬<br>拉低重心為劈彎</h1><p>怕辣又想食辣，怕黑又走去睇鬼片，人生就係咁矛盾！其實掃把佬Fans亦一樣，雖然勁冧佢台拉低重心、增加劈彎表現嘅水平對向偈，但又驚佢忽略舒適性，無揸房車咁歎，點算好？無問題，新到港嘅SubaruImprezaWRXSTI-Limited，正正就係一部辣得招積、跑得舒適，符合晒矛盾車迷嘅跑車！<br><br>記者：周達之　<br>攝影：陳偉強　<br>模特兒：Fiona</p><p>外形依舊辣</p><p>WRXSTI-Limited嘅外表其實同普通版嘅WRXSTI差唔多，除咗尾部無咗塊好顯眼嘅定風翼同車頭加咗霧燈之外，其他大致上無乜分別，仍然標榜粗獷外形同頭冚送風口。而佢嘅17吋合金軨、扁平車胎、車身裙腳、大口徑排氣喉等，處處流露出跑格外形，再加埋左邊鬼面罩嘅STI字樣就更加係辣嘅代名詞，車迷見到一定冧。<br> 唯一要投訴嘅係無咗天窗，雖然話天窗會將惡形惡相「降Grade」，睇起上嚟無咁辣，但喺家陣呢個差唔多逢車必有天窗嘅年代，缺少呢樣的確有啲怪。<br> </p><p>陶醉密齒比波箱</p><p>引擎方面，WRXSTI-Limited採用咗一台2,457c.c.水平對向四汽缸渦輪增壓引擎，設計上務求進一步將車身重心拉低，令劈彎表現更穩定，馬力輸出更達280ps/5,600rpm，繼承到WRXSTI嗰種澎湃動力表現，而懸掛調節亦恰到好處，唔會太運動化而出現過激震動，加上轉波表現流暢，整體而言可做出既跑得、又舒適嘅特性。<br> 電子系統如ABS及EBD電子制動分配等亦一應俱全，配上17吋鋁合金軨及高性能輪胎，對慣咗跑得頗「凶」嘅小記嚟講更加係安全嘅保證，但最欣賞佢嘅專用密齒比6前速手動波箱，在快速升波拖波間，完全掌握於手嘅快感真係令人陶醉！</p><p>內櫳簡單寂寞</p><p>舒適有時唔等於豪華，WRXSTI-Limited嘅駕駛感覺雖然舒適，但內櫳卻十分「陽春」，簡簡單單，中控台上排係冷氣口，中排音響，下排控制冷氣，就係咁簡單。至於跑車必備嘅桶椅當然唔少得，而且仲係皮椅，同樣呼應番WRXSTI-Limited跑得嚟舒適嘅原則。<br> 今日介紹嘅呢架WRXSTI-Limited，內櫳色水配搭比較灰沉，有一份賽車手嘅寂寞感，之但係小記都係覺得如果鮮色多少少會比較好喇。</p><p>司機強哥：唔驚黃雨</p><p>架車好力得嚟又夠舒適，揸起上嚟好順暢。電子系統嘅行車調節非常準確，今日黃雨警告跑濕水地都仲係好似跑亁地咁。</p><p>新車速蘋</p><p>．280匹強勁馬力速度一流<br> ．6前速手動波箱操控靈活<br> ．懸掛舒適行車寧靜<br> ．內櫳簡單色彩低沉</p><p>ImprezaWRXSTI-Limited規格</p><p>引擎：	2,457c.c.水平對向四汽缸Turbo<br> 馬力：	280ps/5,600rpm<br> 扭力：	40.0kgm/4,000rpm<br> 傳動：	六前速手波<br> 尺碼：	4,465×1,740×1,425mm<br> 懸掛：	（前）獨立麥花臣支柱<br> 	（後）獨立雙連桿<br> 制動：	（前後）通風碟<br> 查詢：	MotorImage（25112727）</p></body></html>