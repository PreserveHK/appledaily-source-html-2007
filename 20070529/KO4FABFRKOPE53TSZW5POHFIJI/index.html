<html><header><meta charset="utf-8"><title>耍雜技跳天鵝湖</title></header><body><h1>耍雜技跳天鵝湖</h1><p>暑假雖然仲有兩個月先到，但家陣安排定節目就叫啱啱好。富有氣質的我，一齣《天鵝湖》已不下看了十次，但耍住雜技跳的天鵝湖就真係未見識過。今年「國際綜藝合家歡」的開幕節目大型雜技芭蕾舞劇《天鵝湖》，正是由中國廣東雜技團創作演出，優美舞步間出現了空中飛人、軟骨功、走鋼索等驚險雜技，認真賞心悅目。配合柴可夫斯基的樂章鏗鏘鳴奏，從未看過一場如此驚險的芭蕾！另推介美國飛天兄弟的搞笑雜耍《Play頭四》及香港小交響樂團《我個名叫麥兜兜．茶餐廳嘉年華》。不過，話自己年年25歲的二哥悠樂祥，最鍾意的節目是為年輕人而設的「新人類系列」，其中的《Othello樂與怒》是他心水。Othello為莎士比亞的旗艦英雄，其黑面將軍形象潮爆17世紀歐洲藝能界。搞到我都好想同30位工作坊的音樂劇人一齊挑戰莎士比亞400年的愛與誠。</p><p>國際綜藝合家歡</p><p>日期：7月4日至8月12日<br> 票價：$40-$300<br> 查詢：23701044</p><p>悠娛思<br> 文靜卻不內向，不但有藝術家氣質也具藝術家脾氣。</p></body></html>