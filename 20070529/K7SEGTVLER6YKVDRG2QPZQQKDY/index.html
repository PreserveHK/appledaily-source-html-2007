<html><header><meta charset="utf-8"><title>求驗客手記：人工超貴小保加請唔起列基美前路茫茫 - 求驗客</title></header><body><h1>求驗客手記：人工超貴小保加請唔起列基美前路茫茫 - 求驗客</h1><p>季中由西甲維拉利爾外借到阿甲小保加嘅中場列基美，最近連呢間母會都講明話下季唔要佢，原因係嫌佢人工太高喎。我求大俠不嬲都幾欣賞列基美，佢嘅技術足夠入選阿根廷國家隊有餘，𠵱家列基美前途未卜，睇見都心酸。</p><p>「人工全隊波總和」</p><p>小保加主席麥尼喺周日同當地電台講，話下季決定唔再用列基美，所以唔會向維拉利爾提出買斷嘅要求；麥尼仲話列基美嘅人工係天文數字，球會絕對負擔唔起佢嘅身價，亦係唔要佢嘅主要原因。麥尼話：「絕對冇得傾！列基美嘅人工已經等如小保加所有球員嘅總和，我哋冇辦法支付呢個數目。」不過麥尼好識講嘢，佢話列基美係阿甲最佳球員，以佢嘅質素好容易加盟其他球會喎，你估氹細路咩？<br> 列基美下個月先夠29歲，話晒都算係球員當打年齡，估唔到佢由小保加高調出道，之後轉會巴塞隆拿都叫威過；跟住過檔維拉利爾事業經已走緊下坡，𠵱家連母會都話唔要，真係幾坎坷。</p></body></html>