<html><header><meta charset="utf-8"><title>話題：意甲「騎呢」閉幕 - 藍鑽石</title></header><body><h1>話題：意甲「騎呢」閉幕 - 藍鑽石</h1><p>今季意甲的「騎呢」事件不絕，先是列強在假波案被罰後俱獲減刑，而季中經球迷鬧事後一度停止，但不足兩星期又閃電復賽；及至煞科日，出現大量「放水」現象。可以說，今季意甲從「騎呢」開始、「騎呢」結束。藍鑽石</p><p>意甲煞科賽後，最多人談論的比賽，正是馬會足智彩及澳彩俱沒開盤的兩仗。首先是挾歐聯冠軍威名的AC米蘭，以0:2兵敗里賈納，外圍莊家賽前盤口為里賈納亞洲盤讓一球！AC是役不致排最弱陣，至少朗拿度、派路都擔任正選，而加度素與奧度都後備落場。惟從戰況所見，AC多次射門都遠離目標，而主隊尼高拉阿武羅素先開紀錄時，是以「第3時間」起腳，足證AC後防鬆散。回想AC米蘭及里賈納同在季前「假波案」中被扣分，今次AC「放水」，果真「惺惺相惜」。</p><p>拉素AC涉放水</p><p>拉素作客負錫耶納1:2，又是「放水」之作。拉素直到洛基於73分鐘扳成1:1前，表現合格有餘，最後十數分鐘卻是另一回事，簡直大開中門。錫耶納在末段的機會不下10次，包括樸坦洛華頂中楣、馬卡朗尼射中網側。到84分鐘為錫耶納射入「救命波」的球員不是別人，而是曾效力拉素達12個球季之久的尼古路，難免招人非議。<br> 總結季前因假波案被罰的球隊，AC米蘭贏歐聯而來屆又可再參賽，拉素亦獲歐聯資格，而費倫天拿、里賈納分別得歐協盃資格及護級成功，固然是他們努力的回報，但從另一個角度看，被罰球隊最終皆大歡喜，不可不說成「騎呢」。<br> 騎呢指數：★★★★★</p><p>托廸12碼又「宴客」</p><p>數煞科日最搏命球員，非羅馬的托廸莫屬，而「王子」當日有喜有悲。喜，是他對墨西拿梅開二度後，以26球膺意甲神射手兼於歐洲金靴獎射手榜領先；到賽後，他又抱起愛子基斯廸影威水相慶祝。悲，是指他是役又射失一球12碼──是今季第7次。若非他「宴客」太多，早應穩奪金靴獎，何須擔心皇家馬德里的雲尼斯達萊（根據西甲官方資料已入24球）後來居上？今個夏天，「王子」不僅要湊仔湊女，還應操操12碼。<br> 騎呢指數：★★★★</p><p>意甲射手榜（只列前5名）</p><p>第1名：托廸（羅馬）入26球<br> 第2名：基斯坦奴盧卡利尼（利禾奴）入20球<br> 第3名：列根奴（墨西拿）入19球<br> 第4名：路蘭度比安基（里賈納）入18球<br> 第5名：尼高拉阿武羅素（里賈納）入17球</p><p>費高差啲埋唔到齋</p><p>孔融讓梨的故事人所皆知，但不是每個人都有這種美德。話說周日既是煞科日，亦極可能是費高最後一次替國米披甲，理論上當有機會射12碼，隊友應該「識做」。不過，馬特拉斯先在上半場射入一球12碼，把個人聯賽入球數湊成雙位（10球）。到下半場，馬里安奴干沙利斯（干沙利斯）博得12碼並準備操刀時，馬特拉斯推費高上前主踢「補鑊」，造就費高埋齋。好一個馬特拉斯，難為干沙利斯……。<br> 騎呢指數：★★★</p><p>降班隊去盡太遲</p><p>大部份球隊在煞科日留力「放水」，難得賽前篤定降班的兩隊卻去盡。先是阿斯科利食尾糊贏卡利亞里謝幕，而墨西拿作客羅馬時亦不留力，由射手列根奴梅開二度下輸3:4。原來這是墨西拿今季首次在一場比賽射入3球！總之，今季意甲甚至歐洲賽最「大」膽，幾乎都與羅馬有關，連煞科戰都再開一次「主其他」。墨西拿臨尾出真力，夠騎呢，卻苦了由1.57倍「起票」轉熱至1.5倍的「主勝」捧場客。<br> 騎呢指數：★★★★<br> <br> 5★為最高</p><p>意甲總結表</p><p>冠軍：國際米蘭<br> 來屆歐聯參賽球隊：國際米蘭、羅馬、拉素、AC米蘭<br> 來屆歐協盃參賽球隊：費倫天拿、巴勒莫、安玻里<br> 神射手：托廸（26球）<br> 降班球隊：基爾禾、阿斯科利、墨西拿</p><p>網友有Say</p><p>marjumok：馬會噚日（周日）AC、拉素兩場波都唔受票，梗係造假啦；出面嗰啲仲要AC受讓一球㖭（結果輸夠兩粒）。AC俾人讓波，你話係咪經典？<br> yeunghing：如果放水＝假波，好耐之前就應該假，4大聯賽都係假波！<br> dick0625：唔可以話假嘅，不過放水放得好出面囉，我睇咗拉素嗰場，佢哋1:1之後，完全係放水狀態。我諗派港隊落去都應該win到。</p></body></html>