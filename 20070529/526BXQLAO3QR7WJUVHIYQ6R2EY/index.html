<html><header><meta charset="utf-8"><title>中環在線：顧明均烏龍增持南太 - 李華華</title></header><body><h1>中環在線：顧明均烏龍增持南太 - 李華華</h1><p>上個禮拜身兼南太電子同J.I.C.非執行董事嘅顧明均，話到明𠵱家無意再將兩家公司私有化，但根據聯交所資料顯示，原來喺5月22號（上個禮拜二），美國上市嘅南太集團再回購南太電子同J.I.C.，令南太集團喺兩家公司嘅持股量齊齊增至逾76.4%！<br> 為咗呢件事，華華噚日就搵顧生回應。佢重申，截至昨日為止，南太集團並冇再提私有化嘅打算，南太集團一路咁回購南太電子同J.I.C.，完全係因為之前落咗個增持order，但又冇計清楚關連人士揸住嘅股份數目，所以當發現買得太多嘅時候，經已太遲。<br> 顧生直認今次係佢哋大頭蝦，所以先會買到過晒龍，超過咗75%上限。佢話𠵱家經已停咗回購，諗緊有乜方法，可以喺唔影響市場嘅情況下搞番掂呢單嘢。喺呢件事上面，唔知聯所交有冇嘢想講呢？</p></body></html>