<html><header><meta charset="utf-8"><title>迷你新偈：港無緣玩MINIOne</title></header><body><h1>迷你新偈：港無緣玩MINIOne</h1><p>MINI仔近排都幾勤力，出完開篷版之後家陣又有個新引擎版嘅MINIOne推出，採用咗新開發嘅1.4公升引擎，同上一代比較雖只有5匹馬力增長，但呢個唔係MainPoint，最重要係佢可以慳油23%（以手波作準），官方數字係由14km/L改善到17.2km/L，差唔多慳1/4油！喺今時今日油價高企嘅形勢底下，的確係極吸引嘅賣點。<br>其餘裝備包括6氣袋及防滑裝置ASC+T（AutomaticStabilityControlPlusTraction）等，不過香港BMW一直都無引入MINIOne呢條Line，小記試過向香港代理收風，佢哋亦話未有消息會返貨，相信MINI迷會有啲失望。至於售價方面，海外大概係賣緊15萬港幣左右，唔知有冇人會返水貨呢？<br><br>記者：周達之</p></body></html>