<html><header><meta charset="utf-8"><title>霹靂戰狼踢癲后落坑搞爛Gag</title></header><body><h1>霹靂戰狼踢癲后落坑搞爛Gag</h1><p>特技片《戰狼300》（300）今年初橫掃全球，但由於當時傳媒日日煲，加上有唔少網友惡搞過，今日再玩真係好out。但拍過《搞乜鬼愛情爛片王》（DateMovie）及《搞乜鬼大製作》（EpicMovie）嘅霍士電影公司竟然仲樂此不疲，最近拍咗齣《戰狼300》惡搞版《MeetTheSpartans》，睇完網上預告片，我阿Deep只可以用一句冇眼睇去形容。</p><p>儍婆影射Britney</p><p>睇預告齣戲畫面跟足《戰狼300》，連道具同主角造型都一絲不苟，但唔代表咁就好笑。劇情講斯巴達戰士決戰波斯士兵，點知雙方準備郁手之際，竟用霹靂舞分勝負，斯巴達國王利奧尼達斯仲跳到扭親條頸，但阿Deep真係笑唔出。<br> 鏡頭一轉又去番斯巴達，村內竟然有一位現代儍婆出現，佢一邊剃晒自己把金頭髮，一邊攬住個BB儍笑，擺明係影射癲喪天后BritneySpears。結果利奧尼達斯都頂呢個A貨Britney唔順，一腳伸佢入深坑。題材又out又多爛gag，呢齣《MeetTheSpartans》睇怕危危乎。不過更嚇鬼嘅係原來環球都拍緊套叫《NationalLampoons:301》嘅《戰狼300》惡搞版，似乎啲電影公司真係有錢冇碇使。<br> 網址： http://www.moviesonline.ca/movienews_13253.html <br> 版主：網盜王尊尼Deep<br> 本欄逢周一至五刊出</p></body></html>