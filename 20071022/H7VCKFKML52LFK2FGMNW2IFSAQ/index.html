<html><header><meta charset="utf-8"><title>為門票父子反目Fans鬧<br>華仔上天遁地盼唱多10場</title></header><body><h1>為門票父子反目Fans鬧<br>華仔上天遁地盼唱多10場</h1><p>一連12場「劉德華WonderfulWorld演唱會2007」於12月舉行，昨日舉行記者會，華仔演唱會反應熱烈，未公開發售內部訂購早已爆滿，華仔呼籲大家不要再在公開場合鬧他，如果他能力做到，不惜連阿爸的門票也分給大家，他希望能加開10場便可皆大歡喜。</p><p>劉德華將於12月21日至1月1日於紅館舉行一連12場演唱會，昨日在尖沙嘴舉行記者會，記者會佈置有如外太空，華仔以一身太空人造型從太空船艙亮相，其後由舞蹈員撕開太空人衫，原來華仔內裏已穿上整齊西裝，官仔骨骨的與司儀傾偈，席間滙報華仔在過去內地巡迴時所創下的紀錄，最驚人莫過於他飲了近10萬元的開聲茶。華仔笑說：「係呀，一次開聲茶要成$6,000㗎，唔只補聲仲補身嘅。」</p><p>若加場一次過</p><p>演唱會在明天才公開發售門票，不過內部訂購一早爆滿，連司儀也問華仔取飛？華仔笑謂：「我同阿爸反咗面，𠵱家唔係一齊住㖭，真係有好多人問我有冇飛，大家唔好再公開鬧我，有歌迷都問參加歌迷會做乜嘢，如果我有能力我會攞番阿爸啲飛畀佢哋。」<br> 華仔坦言：「如果有多10日期，畀我加多10場可能就夠飛派，不過如果要加會一次過加，唔會分開，因為怕啲歌迷排隊好辛苦。」華仔強調今次香港演唱會與之前內地巡迴，無論內容服裝都完全不同，會比較夢幻。</p><p>九卡鑽石任用</p><p>華仔今次的演唱會獲鑽飾贊助，問他會否戴上鑽飾表演，他表示贊助商有粒九卡鑽石讓他任意擺佈，華仔說：「都唔知做乜嘢好，做耳環我又冇耳窿，如果做攝石款，跌咗咪要賠。」記者取笑華仔有如此多歌酬，何須怕賠錢，他笑說：「咁都唔係咁嘥錢㗎。」<br> 採訪：胡比<br> 攝影：林德雄</p></body></html>