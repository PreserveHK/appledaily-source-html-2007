<html><header><meta charset="utf-8"><title>中環在線　滙豐紀勤：唔止幾勤要好勤 - 李華華</title></header><body><h1>中環在線　滙豐紀勤：唔止幾勤要好勤 - 李華華</h1><p>靠香港起家嘅獅子銀行，一眾英國大班，對中華文化素有研究，除咗前主席龐約翰識用過曹操名句「老驥伏櫪，志在千里」，現任「二班」行政總裁紀勤都唔弱，佢噚日對數百香港股東笑言，知道自己中文譯名意思係「幾勤力、幾勤奮」；佢更加清楚，股東期望佢，要做到「好勤力同好勤奮」。<br> 一向視本港為福地嘅滙控，梗係睇好呢度，佢話，香港安然度過亞洲金融風暴，又克服SARS，背靠祖國，面向世界，相信回歸十年，標誌住邁向更美好嘅下一步，套用煲呔金句：想窮都難。<br> 佢以AK47掃射嘅速度，喺23分鐘內，答咗10幾條記者提問，效率一絕。不過，對住一眾「米飯班主」──滙控大小股東，佢就耐性好多，仲詳細講解集團未來策略。</p><p>點解分行冇表攞</p><p>香港小股東有時幾搞嘢，好似噚日「開齋」嘅女士，就問紀「二班」，點解滙豐美孚間分行，冇得攞招股表，搞到佢要去獅子銀行嘅策略夥伴──交通銀行度至攞到表格。<br> 吓，人哋係管緊全球82個國家業務嘅行政總裁，點答呢個細眉細眼嘅問題？於是交咗個波畀滙豐亞太行政總裁邵銘高，肥仔邵好話唔好聽，都睇晒亞太區十幾廿個國家嘅業務，佢講笑話，想再彈畀滙豐銀行執行董事王冬勝答，不過佢最後都回應，話會就小股東提問檢討研究，再行答覆。<br> LiWaWa@AppleDaily.com</p></body></html>