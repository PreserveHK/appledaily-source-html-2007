<html><header><meta charset="utf-8"><title>真假包之謎</title></header><body><h1>真假包之謎</h1><p>真包、假包、仿真包，既有食得的麻蓉迷你平安包，亦有睇得唔食得大包細包，細如電話繩，大至狗咕𠱸，佔據長洲街頭巷尾，全長洲都是包。最新鮮出爐的原來還有一個Mr.包。難怪外國人雖然睇唔明太平清醮，但一見到個包就認得，一聽到搶包山就瘋狂，仲同佢改埋名叫BunFestival（包山節）。就是分不清孰真孰假，一次長洲之旅就為你解開真假包之謎。<br><br>記者、攝影：馮敏兒<br>模特兒：Noddy、Cat</p><p>搶包迷霧　假包風雲
</p><p>為搶包山比賽新創的仿真包，可說是今年包山節最敏感題材，假上加假，不過假得有道理，因為前兩屆啲真包，唔係發霉發臭就係遇水濕滑，但膠包就無有怕，而且無論大小、質感、重量、彈性都似足真包，但為甚麼還要用膠袋入好才掛上包山俾人搶？原來是因為容易摘，亦唔會整污糟咁話！更唔會變成早兩日連場大雨後，真包山腳下的一地包泥。
</p><p>$10一個小包包，就可砌成一個大包山，最神奇是連攀包山英雄都可以是假扮的公仔，如此神奇的長洲「全島皆包運動」，每個小朋友都肯定會睇到眼光光。</p><p>真包山傳統變政府大show</p><p>擁有過百年歷史的長洲太平清醮，歷來都有三座巨型包山，供居民搶奪，傳統上，摘得包子越多，福氣就越高。但在1978年的搶包山中，300多人從四面八方攀上包山搶包，而其中一座包山因不勝負荷而塌下，導致24人受傷，政府便從此禁止了這項活動，改以派包代替。據說包山倒塌成因，是有太多人從裏面破竹而出搶包，破壞上層包架結構，並非樁柱不穩。自此長洲人一直爭取再次舉辦搶包山活動均遭到政府反對，「數千萬人命保險你負責！」不但建醮會，全個長洲人都揹唔起，集體搶包山的春秋大夢破碎，連「搶包山」三個字都俾政府搶埋，兩年前政府接手主辦搶包山，不過已變成非常安全的攀包山比賽，長洲建醮會認為不是傳統，所以不與為伍，不過搶包山還是依足時辰，準時出賽，更是全城矚目的大show，引來一班攀石高手變身「我是搶包狂」。</p><p>三位支持搶包山派代表，各人兩隻仿真包，還未比賽就帶出了高潮，令各方充滿好奇。<br> <br> (左)康民署李麗芬<br> (中)建醮會總理翁志明<br> (右)區議員李桂珍</p><p>代表長洲海陸豐文娛協進會參賽：「搶包山有難度，因竹與竹之間太窄，要側腳才僅僅踏到，而且越高越密，正式比賽時貼埋包包就乜都睇唔到，更難！」<br> <br> （左至右）Tracy，陳小姐，林先生，楊先生</p><p>長洲街坊　唔搶冒牌包山</p><p>開明派的長洲著名鄉紳黃維坤認為：「其實長洲居民一直要求恢復搶包山傳統，大部份島民都唔同意現時那種『不倫不類』的所謂搶包山，那只是一個爬山比賽，不可叫搶包山，完全冇意思。真正『搶包山』是所有大眾都有份，喜歡拿幾多個包就幾多個包。」他更說：「政府好笨，每年在這個長洲最主要球場掘地建包山，一建一拆再修平，阻你起碼兩三個月，不但浪費資源，亦阻礙長洲足球運動，令小型足球會唔敢搞活動！你真心推動攀爬運動，就應該找個永遠用地，又可作為地標，反正你與長洲傳統搶包山是兩回事！」原來從前搶包山最大興趣是漁民，一來他們最需要祈福，又爬慣桅杆，特別擅長搶包山，但現在的攀爬運動就冇漁民參與。</p><p>飄色絕密曝光：教院風波</p><p>長洲飄色車隊未到遊行一日大都會保持秘密，約12台飄色中只有中興街的「教院風波」題材最先漏了風聲。代表中興街街坊福利會飄色創作的黃維坤，自20多年前參與，便改革了飄色不問世事的傳統，年年以諷刺時弊的飄色出巡，每令政府大為緊張，相信今年的「教院風波」又有一番看頭。佢仲話飄色喜用女孩：「女仔愛扮靚，又聽教聽話，所以飄色遊行大多是女孩子的天下；男仔貪玩又唔聽話，多由小女孩女扮男裝上陣！」</p><p>你都可以「搶」包</p><p>如果你想在現場睇人搶包山，就記得在明天（24號）晚上9時45分前到冰廠路排隊攞入場券，只有1,500位，而包山上8,000個仿真包中的1,500個亦是屬於他們的。不過最重要還是明日下午2時開始的飄色巡遊。</p><p>全島賣大包</p><p>無論事態如何發展，搶包山已不僅是宗教傳統與現代運動之爭，又或官民之間拉拉扯扯，長洲人已發展出一個全民賣包的打醮運動，街坊各出心裁，各自搶錢，為求發達一於賣包。令本土經濟又見起色，遊客更是包包入眼，眼花撩亂。</p><p>狗咕𠱸只在長洲新興街11號「狗狗狗寵物店」有售，其他如包扇、錢包就派到全島都有分銷處，正是令長洲掀起賣包熱的「八對半堂」產品。<br> <br> （左）雪豆平安咕𠱸畀人瞓$60<br> （右）大咕𠱸畀狗仔瞓$120</p><p>迷你平安包每個$4，新鮮出籠，熱辣辣一出碼頭就有得食，回程還可以買個6件裝禮盒，返屋企自己蒸。</p><p>「Mr.包」我嚟喇！</p><p>「Mr.包」可說是今年最有創意包代表，「始作俑者」是一群長洲年輕人，他們的「紙飛機」協畫會初試啼聲，一來就為今年包山節設計了許多應節產品，獨家擺檔推售，最精采是款式多多的「Mr.包山tee」，摺成一個個包包，入埋蒸籠，售$59。還有紙筒包山「包山福餅」、閃光平安包和多款襟章、磁石貼、匙扣，總之有關包的無限聯想，現在才剛剛開始。</p><p>Mr.包大檔</p><p>碼頭落船後向左約40米，由朝早一直擺到25日搶埋包山的凌晨時分。<br> <br> 網址：www.paperwingshk.org<br> 電話：98849795</p><p>家傳50年代包山相</p><p>在搶包山場地旁邊的士多老闆朱先生，亦趁包山節賣其包山紀念品，包扇、包帽外，最特別是家傳的50年代搶包山照片。</p><p>電話：29817628</p></body></html>