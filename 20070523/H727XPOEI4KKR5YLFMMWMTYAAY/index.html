<html><header><meta charset="utf-8"><title>國際網絡：送花嘥錢唔敢唔送</title></header><body><h1>國際網絡：送花嘥錢唔敢唔送</h1><p>女仔鍾意收花，男人就算唔識花語，都要大破慳囊投其所好。不過，有女網友喺《MSN》討論區話，送花嘥錢兼阻地方。<br> CRONEWITCH話：「我唔鍾意收花，亦都冇咩地方可以擺花，只係隨意放喺客飯廳，等佢謝咗扔掉就算，我亦只會喺出席喪禮時先會買花。」<br> johnphx更直言畀錢買花好比燒銀紙，「用幾十蚊美金買紮花返嚟，睇住佢一個禮拜就死，索性攞張銀紙去燒咪仲痛快。不過，老婆偏偏係愛花之人，所以就算啲花幾貴，都要買嚟𠱁佢開心！」<br> Peaches9404就覺得送花畀愛人其實好「行貨」，只有懶人先會做，嘥錢反而係其次，佢話為情人花心思、製造多啲意外驚喜先夠浪漫：「有時不妨買支愛人鍾意嘅護膚品，臨瞓前拎出嚟送畀佢，溫柔咁幫佢搽上身；又或者買一張同花價差唔多嘅現金禮券，畀佢去spa，鬆弛神經。」</p><p>博紅顏一笑　都要撐</p><p>不過，始終面子攸關，如果佳節收唔到花，有啲人會怕瘀，不惜自掏腰包買花送番畀自己。Janbeach就分享咗一段搞笑經歷：「有個同事因為同老公鬧交，情人節冇花收，於是自己訂咗紮花送去公司，以為神不知鬼不覺。點知佢懶醒講咗畀個超多嘴嘅朋友聽，成件事即刻通晒天，反而只有佢蒙在鼓裏。」<br> 事實上，從經濟角度嚟講，鮮花擺幾日就會謝，價錢又貴過膠花、絲花，好多男士都會覺得好唔抵，但古時有烽火戲諸侯，都只係為博紅顏一笑啫，如果心愛嘅另一半喜歡芳香嘅鮮花，偶然使多少少錢去維繫一段感情，又有乜所謂哩！</p></body></html>