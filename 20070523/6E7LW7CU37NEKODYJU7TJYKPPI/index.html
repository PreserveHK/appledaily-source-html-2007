<html><header><meta charset="utf-8"><title>國際網絡：美國經濟表面風光</title></header><body><h1>國際網絡：美國經濟表面風光</h1><p>美國經濟近排越行越慢，上季增幅只有1.3%，係4年嚟最差，罪魁禍首係樓市放緩。聯邦儲備局前主席格林斯潘早排仲大潑冷水，話美國經濟今年陷入衰退嘅可能性有成三分之一。眼見經濟持續走下坡，msnbcbizeds喺《MSNBC討論區》問其他網友：「你哋對美國經濟點睇？」<br> 喺維珍尼亞州開舖頭嘅FallingSkyNot大呻：「由舊年11月起，舖頭嘅生意少咗好多，睇怕仲可能有排捱，都咪話唔得人驚。聽講其他零售商嘅生意亦唔多掂。」</p><p>都係布殊的錯</p><p>disgustedinny話：「美國經濟毫無起色，當地中產階級嘅薪金亦停滯不前，但係啲食品、汽油、中央暖氣等日用品嘅費用已經升咗好多，令中產階級面對好大壓力，冇乜錢買奢侈品，連裝修屋企都冇錢。」Rollin就不滿布殊政府任由油公司加價，搞到民不聊生。<br> BobLevy好激動咁講：「喺布殊政府嘅無能管治下，美國經濟就快陷入衰退。布殊任內猛咁增加軍費，但係冇致力改善人民嘅生活，加上美國政府同美國人都孭緊重債，長此下去，美國經濟可能越嚟越衰。」</p><p>股市升≠經濟好</p><p>但亦有網友比較樂觀，tcarilli話：「當樓市今年內穩定落嚟，美國經濟應該會好轉。」REALIST90就不滿啲傳媒一味唱淡美國經濟，佢話：「美國經濟唔係太差，如果唔信可以睇吓美國失業率幾低，道瓊斯工業平均指數更升穿萬三點，近期仲屢創新高。」<br> crossfire55就反駁：「美國經濟只係表面風光，股市升唔等於經濟好，話唔定有人托住個股市，等佢哋慢慢出貨。一旦美股步入熊市，財富效應會大幅減退，打擊消費市道，到時經濟會更差。」</p></body></html>