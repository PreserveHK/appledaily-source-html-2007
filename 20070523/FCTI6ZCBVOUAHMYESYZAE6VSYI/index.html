<html><header><meta charset="utf-8"><title>獨特自煮：大豆纖維加工<br>牛柳蟹箝真嘅一樣</title></header><body><h1>獨特自煮：大豆纖維加工<br>牛柳蟹箝真嘅一樣</h1><p>今日佛誕，一於煮齋應節──鐵板牛柳、炸蟹箝、三文魚……吓！冇聽錯喎，其實食齋都唔一定淨係瓜瓜菜菜咁單調，有部份素食佐料，以大豆纖維加工後，仿肉度十分高，口感豐富，配合蔬菜做成的素食，真係齋心齋口唔齋味，連「食肉獸」嘅朋友都啱食啦！</p><p>記者：趙珮倩　攝影：陳偉強<br> 示範：大自然素食（21481163）<br> 黃師傅<br> 素食佐料店：恆福行食品公司（23336019）</p><p>日式鐵板素牛柳</p><p>需時：20分鐘　價錢：$35/2人<br> 材料：鮮蘆笋4條、素牛柳1件、植物牛油1湯匙、生抽/鹽/老抽各少許</p><p>做法：先將蘆笋加鹽汆水備用；素牛柳切粒，以生抽/鹽/老抽醃5至10分鐘；爆香植物牛油，煎香素扒粒，蘆笋回鑊兜勻即可。</p><p>戒食五辛植物</p><p>一般素食者奉行的飲食戒條，除了不殺生之外，原來連蒜頭、洋葱、大蒜、韭菜、亁葱等五辛植物也不會吃，因有學佛修行者認為，這些植物會吸收地球上的「壞氣」，影響心、肝、脾、肺、腎以及增加慾念；所以嚴格來說，是不宜食用的﹗</p><p>素魚牛油果沙律</p><p>需時：10分鐘　價錢：$20/2人<br> 材料：牛油果1個、素吞拿魚1罐、素三文魚1條（切幼粒）、檸檬1個（榨汁）、番茄1/2個、沙律醬適量、鹽少許<br> 做法：牛油果去核起肉，混入三文魚粒/吞拿魚/番茄，加入檸檬汁/沙律醬拌勻，最後下鹽調味。</p><p>辣味脆豆腐</p><p>需時：15分鐘<br> 價錢：$12/4人<br> 材料：滑豆腐1磚、薯粉/生粉各1湯匙、鹽/辣椒粉各少許<br> 做法：豆腐切件，以鹽水浸5至10分鐘，瀝亁，蘸上薯粉/生粉，放猛火油鑊炸3分鐘至金黃，撈起瀝油，撒上辣椒粉即可。</p><p>金沙蟹箝
</p><p>需時：40分鐘<br> 價錢：$30/4人<br> 材料：素蟹箝6隻、鹹蛋黃3隻、植物牛油1湯匙、麵包糠適量<br> 做法：素蟹箝蘸麵包糠慢火炸、浸5分鐘至黃金，撈起瀝油；鹹蛋黃蒸熟，放入焗爐以細火焗10至15分鐘至亁身，然後壓碎；爆香植物牛油，下鹹蛋黃煮勻，蟹箝回鑊兜勻即可。</p><p>缽仔南瓜芋頭燜鴨</p><p>需時：25分鐘<br> 價錢：$20/4人<br> 材料：日本南瓜/芋頭各1/2個（切件）、素煙鴨1/2條、椰汁/花奶各2茶匙、鹽/糖各2茶匙、豆粉各少許、生抽2湯匙<br> 做法：芋頭/南瓜走油，加入8飯碗水/鹽、糖各1茶匙/生抽1湯匙燜3至4分鐘備用。椰汁/花奶/鹽、糖各1茶匙/生抽1湯匙/3飯碗水煮滾，下素煙鴨/芋頭/南瓜燜2至3分鐘，最後以豆粉埋芡即成。</p></body></html>