<html><header><meta charset="utf-8"><title>Car通：福士Jetta換6速跑偈<br>多個尾箱夠實際</title></header><body><h1>Car通：福士Jetta換6速跑偈<br>多個尾箱夠實際</h1><p>Volkswagen最熱賣車款絕對係GolfGT，事關採用雙增壓引擎，即Turbo加Supercharger，1.4公升引擎動力輸出能貼近兩公升自然吸氣引擎，加上排氣低於1,500c.c.，牌費油費都低過人，可惜部車無尾箱唔夠實用。於是乎生產商就將副靚偈移植入房車格Jetta入面，加上6前速加減波，即時令Jetta動力倍增，更係慳得玩得又實用之選。<br><br>記者：梁美甜　攝影：陳陶鈞<br>模特兒：Joanne&#13;</p><p>尾箱車櫳空間夠大！</p><p>我覺得Jetta1.4140hp最啱女仔，因為房車外形斯文夠Executive，五座位車廂闊落兼尾箱大，所以無論係有小朋友嘅師奶仔、返寫字樓鍾意Shopping嘅OL阿太，又或者大家庭鍾意熱鬧嘅孝順女都適合。車廂大，誇啲講句摺起後座隨時可以做小型遊樂場俾小朋友捉迷藏；房車格着到Executive都襯得起，放工約埋朋友瘋狂掃貨仲唔使擔心部車唔夠地方擺；成班出去Wet仲可以每人帶多套衫換裝轉場又得；放假得閒車阿爸阿媽行街飲茶都唔怕佢哋上落唔方便兼坐得唔舒服。</p><p>實力相若平四萬抵！</p><p>福士GolfGT有副1.4公升TSI雙增壓引擎，加埋個6前速加減波，170匹馬力好玩到暈，可惜無尾箱總係唔夠實用；而同偈多個箱嘅Jetta賣價一樣$249,000，不過就多咗個勁實用嘅尾箱。<br> 個人而言實用絕對係首選，誰不知福士再下一城，推出一部同樣係1.4公升TSI雙增壓Jetta，雖動力輸出只有140匹，馬力少咗30匹，但就平$40,000，尾箱依然又大又實用，以代步及好玩為大前提嘅話，140匹足夠有找，尾箱大到放3個細白藍都得，超大仲要平幾萬蚊，夠抵玩喇啩!</p><p>設備齊全又夠豪！</p><p>除咗空間大夠實用之外，Jetta內裝絕對拍得住歐洲車，好似軚盤附設加減波掣、胎壓Sensor、天窗、後座獨立冷氣同埋LED尾燈等，設備算豪華齊備。我最想有的反而係電調兼記憶前座，事關每次換位又或者攤唞之後，總係校唔番自己心水角度，好煩！但係以廿萬多啲就買到部德國車，仲有番咁上下設備兼有6前速玩吓嘅車，算係咁喇。</p><p>記者試評<br>馬力幾好喎！</p><p>不嬲覺得歐洲車鋼水好啲跑啲，所以對同屬歐洲車嘅Volkswagen幾有好感，坐上去發現無電調即時Downgrade，不過廿零萬有咁嘅質素同馬力算係咁啦！踩油，油門好柔好順，部車都好夠力兼反應快，去到！入彎掟彎穩定，之不過對泊位幾屎嘅我嚟講佢就麻煩咗啲，因為房車格幾大部，但肯定好多人，尤其係男人都會話Easy囉！</p><p>福士JettaTSI140hp規格</p><p>引擎：1,390c.c.直4Twincharger<br> 馬力：140bhp/5,600rpm<br> 扭力：220Nm/1,500-4,000rpm<br> 傳動：6前速DSG波箱<br> 查詢：合泰汽車（28828938）</p></body></html>