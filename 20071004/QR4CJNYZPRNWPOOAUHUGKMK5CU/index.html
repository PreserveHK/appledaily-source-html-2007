<html><header><meta charset="utf-8"><title>恒指兩日跌1224點　「可以趁低吸納」<br>股神李兆基唱好托市</title></header><body><h1>恒指兩日跌1224點　「可以趁低吸納」<br>股神李兆基唱好托市</h1><p>【本報訊】恒生指數本周二衝破28000點高位後，過去兩日累積下跌1224點，令股民不知所措。有「香港股神」之稱的恒基地產主席李兆基，昨日大派定心丸，繼續唱好港股，呼籲股民投資要看一至兩年時間，「今日（股市）起起跌跌都唔好理……呢幾日如果有心水，可以趁低吸納」。記者：梁錦雯、高淑嫻、黃武榮</p><p>李兆基（暱稱四叔）昨晚在中環四季酒店出席孫女慶祝出生滿80日的「發實宴」，心情極佳，到場後被大班娛樂及財經記者簇擁，他先不講寶貝孫女，反而再度發揮股神本色，為股民指點迷津。</p><p>有力見三萬點「邊係股災」</p><p>四叔上月中曾經預測恒指今年底升至28000點，農曆年底挑戰30000點。恒指雖於本周二升至28000，周三更高見28871，但自最高位至昨日最低位計算，兩日已經跌逾2000點，但連日顯著回落，四叔似乎冇有怕，昨日表示「照舊睇恒指今年底見兩萬八，農曆年底見三萬。」<br> 四叔指出，港股近日波動主要是資金流向問題，「以前資金淨流入，𠵱家有出有入」，「恒指在三萬點有力，邊係股災！」<br> 他建議股民「要睇長線，今日起起跌跌，股市波動，唔好理，總之揸住唔好沽。」「有心水股都唔好成日搞搞震，又買又賣，反而要睇一至兩年。好似來路股神畢菲特咁，佢都唔會成日又買又賣。」<br> 四叔自從變為「香港股神」後，今年每次出席公開場合都大談股經，炒股哲學與自己的心水股已經說得朗朗上口，雖然手執一堆「貓紙」，但完全不用讀「貓紙」，便講得出11隻心水股。</p><p>證券界：短期沽壓仍在</p><p>他繼續看好內地保險、能源及地產股，心水股包括中石油、中國神華、碧桂園、中國人壽和最近變成「紅底股」的平安保險。他更建議股民可以「揸我嗰11隻股」。不過，這11隻股份昨日抵不住沽壓，全線下挫（見表）。他似乎看淡美股，建議股民可以沽出美國沃爾瑪和汽車股福特等。<br> 四叔近年以私人持有的兆基財經企業進行投資，今年3月，他曾表示希望兆基財經的資產規模，在兩三年內由當時1,000億元倍升至2,000億元。港股年初至今累積大量升幅，水漲船高，他昨晚透露，兆基財經的資產規模已經超過1,800億元，快將邁向2,000億元。換言之，四叔可望於一年達標。<br> 四叔老友、新世界發展主席鄭裕彤，昨日出席一頒獎禮後表示，恒生指數會否升上三萬點「好難講，但唔出奇」，至於會否在今年底達標，他笑言：「呢樣嘢要問四叔啦。」他認為，股市很穩健，經濟越來越好，「啲人有錢，對後市有支持。」<br> 不過，證券界對四叔言論仍有所保留，信誠證券聯席董事連敬涵稱，港股近兩日成交皆逾1,400億元，短期沽壓仍在，超買情況仍然嚴重，現階段散戶可多等一刻始入場，毋須心急撈底。<br> 滙盈證券董事謝明光亦同意，「數銀彈佢實贏晒，佢可以不停低吸，但散戶得一、兩注，輸咗就坐艇，兩者投資策略不同，難以同日而語」，他估計，後市仍會反覆波動，可等待下周A股開市、市況喘定後，始入市亦未遲。</p><p>曾淵滄：落後股為首選</p><p>城市大學MBA課程主任曾淵滄稱，早兩日跌市，有機會是基金大戶換馬的因素，「基金沽咗炒得太勁啲中資股，換入PE（市盈率）低及穩陣的滙豐。」他強調，低PE股於「大時代市況」始終是最安全，而基金大戶始終要睇美股走勢，對後市維持「見步行步」及以落後股為首選。<br> <br> 如對這則新聞有任何意見，請即登入<br>  http://professionalforum.atnext.com/hall </p><p>股神今年四度測市</p><p>3月12日<br> 恒指報19442點<br> 「恒指今年萬八至二萬二上落，回落至萬八點可以吸納」<br> <br> 4月30日<br> 恒指報20318點<br> 「港股跌到萬八點可趁低吸納，若升至22000點就不要發茅去買」<br> <br> 8月24日<br> 恒指報22921點<br> 「二萬點冇機會喇，二萬一點都要買㗎喇，低低地二萬二千幾，好掃貨喇，年底恒指兩萬五」<br> <br> 9月19日<br> 恒指報25554點<br> 「10月上落市，一至兩個月後氣氛轉好，年底升到二萬八，農曆年更見三萬」<br> <br> 資料來源：《蘋果》資料室</p><p>四叔心水股昨日收市價</p><p>股份：中國神華<br> 收市價：43.8港元　變幅：-9.69%<br> <br> 股份：中海油<br> 收市價：11.76　變幅：-6.37%港元<br> <br> 股份：中煤能源<br> 收市價：21.75港元　變幅：-5.23%<br> <br> 股份：中信泰富<br> 收市價：45.4港元　變幅：-4.42%<br> <br> 股份：平安保險<br> 收市價：105.7港元　變幅：-4.26%<br> <br> 股份：中石油<br> 收市價：13.46港元　變幅：-3.86%<br> <br> 股份：中國海外<br> 收市價：17.48港元　變幅：-3.74%<br> <br> 股份：富力地產<br> 收市價：35.2港元　變幅：-3.16%<br> <br> 股份：招商銀行<br> 收市價：32.95港元　變幅：-3.09%<br> <br> 股份：中國人壽<br> 收市價：45.65港元　變幅：-1.83%<br> <br> 股份：碧桂園<br> 收市價：12.82港元　變幅：-1.69%</p></body></html>