<html><header><meta charset="utf-8"><title>金手指：聖誕索K經濟學 - 孫柏文</title></header><body><h1>金手指：聖誕索K經濟學 - 孫柏文</h1><p>噚日，孫柏文同《利字當頭》嘅利世民、《蘋果批》嘅高明輝、《案內人隨筆》嘅尹思哲共晉晚餐。因為呢排我哋收到好多就快到期，某花旗國連鎖式快餐店嘅「末日現金券」，所以就集體叫雞。<br> 食雞就當然要鋪報紙，所以我哋攞咗前日嘅《蘋果日報》。食食吓，我就發現一篇題為《每逢節日毒品減價三成》嘅報道。一睇到，我真係覺得奇，第一個反應係聖誕應該會推高需求。就算可能因供應增加，毒品價格不變，亦唔會平咗。我就算有塊雞皮喺口，都話：「嘩！毒販都搞Christmassale！」<br> 利世民聽到，就話：「聖誕可能因多咗新客，所以marginalutility（邊際效用）下跌，令價格受壓。」冇錯，孫柏文同大家喺呢刻嘅反應一樣，冇咁嘅智慧去明白利世民嘅解釋方法。<br> 高明輝就話：「買毒品嘅人，相信絕大部份都係後生男仔。一邊廂可能做緊冇雙糧嘅散工，另一邊廂面對住會『屈禮物』嘅港女。所以啲人喺聖誕出糧，可能因為其他使費上升，出現substitutioneffect（替代效應），減少需求令價格下跌。」<br> 尹思哲諗一諗答：「可能毒販知道喺gametheory（博弈論）之下，毒品買賣係個multiroundgame（非一次性嘅來往）。如果可以令人上癮，聖誕呢啲多人會試毒品嘅日子，就係建立新cashcow（穩定收入來源）嘅好機會。減價，亦係好自然嘅事。」&#13;</p><p>價格跳升因減低風險</p><p>正當佢哋議論紛紛之際，我就睇埋該篇報道。原來，報道中嘅後生仔可以喺聖誕七折買毒，係因為好多朋友會一齊夾錢，叫一個人去買。睇到呢度，我就明點解。<br> 以前喺大學讀「犯罪經濟學」時，教授曾經話過：「毒品由原產地，經偷運者、拆家，到零售，每一步嘅價格都會跳升。跳升原因就係每一步都有增值。增值嘅方法就係成功繞過警察、軍隊、海關等攔截。」亦即係減低被攔截嘅機會，毒販嘅成本就會相應下降。<br> 一個客買10g嘅K仔，或買100g，對毒販被攔截嘅機會，就係相若。正當被差佬拉嘅「成本」係固定成本，因為個客買多咗，所以分攤出嚟，每1g嘅平均成本就會跌。買得多，有七折？可能已經減得少。真係想出本叫《SocKonomics》嘅書，寫索K經濟學。<br> 金手指網誌：<br>  http://phatdat.blogspot.com </p></body></html>