<html><header><meta charset="utf-8"><title>孫藝珍露背濕吻做偷心扒手</title></header><body><h1>孫藝珍露背濕吻做偷心扒手</h1><p>阿Deep向來好欣賞韓星孫藝珍，除咗靚女外，佢都算係好戲之人。珍妹同男星金明敏合作嘅電影《無防備都市》下月就喺當地上映，日前有網站公開咗預告片，珍妹扮演嘅扒手黨主腦唔單止心狠手辣，仲有大露背以及露臀部對上大幅紋身嘅精采片段，都算係佢嘅一大突破。</p><p>證明身份</p><p>雖然珍妹同裴勇俊曾經喺電影《外出》度，有段令fans難忘嘅床上戲，但今次佢嘅露肉程度絕對唔嘢小。片中珍妹為咗證明畀警員金明敏睇自己係扒手黨成員，就除衫露出背部對下、臀部對上嘅紋身，之後仲同金明敏嚟個濕吻，唔怪得fans留言話要買飛入場睇啦。<br> 不過，有網友質疑呢場露肉戲係搵替身拍嘅，事關髮型唔多似佢，但阿Deep認為珍妹亮相公開場合時，都偶爾性感示人，露背場面對佢嚟講只係濕濕碎啦。<br> 網址： http://blog.naver.com/open_city <br> 版主：網盜王尊尼Deep<br> 本欄逢周一至五刊出</p></body></html>