<html><header><meta charset="utf-8"><title>4日賺2萬　2字頭聖誕發圍</title></header><body><h1>4日賺2萬　2字頭聖誕發圍</h1><p>唔好話我睇死你吖，年輕人！聖誕節都係例牌飲吓酒、唱吓K，借機癲完幾日就死死地氣返工返學。大家不如的起心肝，由燒錢變吸錢，從此再唔使攤大手板問阿爸阿媽攞。有心唔怕遲，要分聖誕搵錢一杯羮嘅話，就要越早越好。今個聖誕，已經有班發到圍嘅2字頭，默默耕耘不停執。3大年輕人搵錢職業數畀你聽，幾日2萬蚊落袋？冇問題！<br><br>記者：梁敦濂　<br>攝影：伍慶泉、陳盛臣、林栢鈞<br></p><p>跳舞「2字頭」</p><p>「聖誕係我哋搏殺期！」入行4年嘅Salad，加埋細3年、同樣超過10年舞齡嘅Melanie，兩個人閒閒哋淡季都月入過萬。去到大時大節，就更加唔講得笑。「我諗至少會比平時賺多兩倍！」Salad同Melanie拍住上，甚麼AnnualDinner、BarShow同商場活動，一律大小通吃。近排更為歌神許冠傑演唱會伴舞，遲啲跟住阿Sam走埠登台。難得趁仲搵到嘅時間，狂接Job。「聖誕係搏殺期，一個Promotion活動收2千，呢排Weekend每日差唔多可以走3個場，加埋24至26、同31號都有Job在身，所以呢個X'mas應該唔錯。」計起上嚟，淨係聖誕同除夕4日，加埋至少有2萬蚊落袋。</p><p>跳舞孖妹吸錢攻略：
</p><p>-Body要Fit，衫要靚，最好有HolidayFeel。<br> -跳舞表演要落力，最好識得搞氣氛。<br> -就個客，盡量滿足佢需要。<br> -聖誕節斷六親，唔好陪男朋友同屋企人，最好唔好唞。<br> -簽間好嘅Talent公司，啲Job會多啲。&#13;</p><p>MaxcorpAgencyLtd（22956271）
</p><p>騎呢「2字頭」</p><p>唔做正經DJ，着到一身白雪雪出嚟接Show。犀利妹路經都爆句「又係呢班騎呢仔！」3人於my903.com討論區成立「聯校應援團」，諗住可以為沉悶的中學生活帶來一點生氣，點知一發不可收拾。「我哋係以日本啲男子組合為藍本，以輸出創意提供娛樂性嘅表演作招徠。你知啦，中學生搞活動，來來去去都係唱歌做Drama，悶唔悶啲呀！」3個自稱輩份低微，但異口同聲話聖誕一樣可以搵大錢，盡量殺入全港中小學出Show。佢哋都係本住娛人娛己精神，真正搵幾多都好難計。但大節流流，的確多咗好多MC做，起碼賺多一倍。你自命有創意，話唔定都可以好似佢哋咁靠騎呢賺大錢。
</p><p>Unidex出位賺錢必殺技：
</p><p>-出Show時做回自己，就可以自然聚到女歌迷。<br> -唱日文歌，而且好有變化，次次淨Keep住個Chorus，總之越亂來越好。<br> -有創意，要出位，好似我哋Unidex咁，建立鮮明的不死風格。&#13;</p><p>查詢：Unidex出Show（23394648）</p><p>捽碟「2字頭」</p><p>DJP-Chef（阿邦）@醒神薑：「聖誕生意額勁升300%！」01年因為跟人夾Band而開始學DJScratching，師傅叫DJTrack-D，係樂隊醒神薑嘅第一代DJ。學師一年師之後，慢慢建立個人風格，2年後開始接Job出Show。要做成功DJ，一定要夠碟，否則好難應付成晚咁長嘅播歌時間。「01年開始儲，得閒又落吓鴨寮街執吓筍嘢，𠵱家大約有近千隻黑膠。」年年聖誕都特別多Job，通常係熟人介紹，現金交收，好少收唔到數。其實要紅，或者得老闆歡心，來來去去都不離以下兩三道板斧：要播Hit歌，Beyonce同Rihanna等，呢期一定走唔甩；出Show前花時間執靚個Flow；最後得閒就戳一兩個啲人估唔到嘅Mixing位，跳緊嘅人一定會好High。</p><p>生財工具</p><p>2個黑膠唱盤$8,000、2支唱針$800、Mixer一副$1,000、Mon聲用Headphone$700。</p><p>阿邦吸錢攻略：
</p><p>-唔使靚仔，着得好睇。<br> -最緊要勤力，不停練習。<br> -聽好多歌，乜類型都要聽，仲要聽埋Beats同樂器，識得解拆歌曲結構。<br> -習慣每星期行唱片舖，諗Flow、記Rhythm。<br> -肯做，唔好怕蝕底。初初接Job，油尖旺場都要踩埋。要勁識人，識得跟不同客戶妥協。<br> -要有創意，做落要變出自己風格，齋打一種歌嘅DJ，只會乞米。</p><p> http://hk.myblog.yahoo.com/sanskrit-hk <br> 聯絡阿邦：mailto:alvinkbd@yahoo.com.hk</p></body></html>