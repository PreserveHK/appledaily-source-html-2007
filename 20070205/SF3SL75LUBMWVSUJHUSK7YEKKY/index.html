<html><header><meta charset="utf-8"><title>轆-Book：花10萬重裝Elgrand<br>變流動私影竇</title></header><body><h1>轆-Book：花10萬重裝Elgrand<br>變流動私影竇</h1><p>以前見識少，見人家架車嘅前座頭枕後面裝兩部電視機仔，已經覺得豪到不得了，但原來呢啲都只係小兒科；打從早前見過一架「重裝」日產Elgrand，我先知道咩先至係真正嘅流動影院！車主將車廂化身成迷你豪華影院，24吋LCD芒加成套高級音響器材，淨係影音價就要10萬元以上！咁仲不特止，成車仲用晒SWAROVSKI水晶裝飾，一路轟住機一路Bling住咁通街走，瘋狂程度拍得住美國黑人改車！<br>記者：黃婉冰<br>攝影：何家亮<br>Model：Ryan、Lion、Peggy<br>影音改裝：EncrustCustoms（28382666）</p><p>24吋LCD擺上車自製豪爆影院</p><p>將20個大小、中、高、低音喇叭、1個擴音器、1部24吋LCD芒、6碟DVD/CD盒、XBOX360全部塞晒落車廂，好明顯，車主一心要將架Elgrand變為獨一無二嘅私家流動影院，負責全車音響改裝的技師Jimmy表示：「個車主好多時要用架車接載客人，所以我哋幫佢裝咗個24吋LCD芒喺後座，再駁埋套DVD音響器材，咁就算坐長途車都唔怕悶。佢個5.1聲道有6個Channel，前後左右可以輸出唔同嘅聲，因為車主以睇戲為主，所以我特別將個中置喇叭Tune到人聲最突出，另外個10吋Subwoofer低音夠勁，用嚟打機、BackgroundMusic最正。其餘有一組共12個嘅ALPINE二路高、中分音喇叭，分別裝在前後門板同後排座位兩邊，用嚟聽歌最靚聲！為方便起見，我特登加咗個ALPINEViehicleHubPro控制器，原理係類似BMW、Benz嗰啲車廂管理系統，所有音響、行車資料一個掣控制晒，方便好多。」</p><p>唔怕LCD擋住後鏡</p><p>望住成架車嘅喇叭，心諗，咁搞法咪好大陣仗？問Jimmy前後要用幾耐時間，佢都話唔係好記得，但淨係拉線都用咗4日！全因要保留原廠機頭，「好多人唔會用番原廠機頭，但我見佢個機頭質素唔錯，又有GPRS、電視，所以我將成套AudioSystem駁埋落原廠機頭，淨係呢Part拉線已經夠麻煩。家陣呢個原廠芒除咗可同後座乘客同步睇DVD外，我仲喺車尾泵把裝咗個鏡頭，行車時可以睇到晒車後嘅路面情況，每當泊車入後波，鏡頭就會自行向下調校角度，轉換成倒車顯示器，咁就算成部24吋LCD擺喺後座都唔怕會影響司機視線。」咁都未夠，Jimmy知道車主想為小朋友裝部XBOX360，所以特登幫佢揀咗個DELL電腦芒，有晒DVI、S-Video、VGA插頭，除咗駁遊戲機外，仲可以駁埋LapTop電腦，一芒多用，咁齊全，想喺架車度做咩都得啦！</p><p>美式HipHopBling爆全車</p><p>一係唔玩，一玩就梗係要玩盡佢，好似呢架Elgrand嘅車主咁，唔止豪花10萬改全車音響，連車內車外都大肆改裝，一身HipHop「潮服」裝身，美國黑人最愛的改裝手法，大都可以喺呢架豪華Elgrand上搵到；20吋勁大電鍍鑲水晶大胎軨、不銹鋼網紋鬼面罩、前後水晶車牌套、水晶波棍頭、真皮鑲水晶椅套、電鍍腳踏、閃爆Logo等等，總之車外車內無一忽係唔閃爆，改裝程度有99%拍得住美國HipHop友嘅玩法，雞蛋裏挑骨頭嗰1%不足，就係呢架始終係日本7人車，唔係最典型美國人最鍾意用嚟改裝嘅Chevrolet同Hummer呢類大房車！雖然望落似美國Style，但其實全車所有閃爆精品、裝飾都係用日本最出名嘅Garson汽車飾物，呢個牌子巴閉在所有精品全用上SWAROVSKI水晶，Bling得矜貴！YoMan，果然Bling得有睇頭喎！</p><p>3隻DVD刁難LCD</p><p>花10萬改裝流動影院，但為何車主揀選DELL的24吋LCD作電視，而唔揀SONY等更高檔次嘅LCD-TV呢？筆者估計應受車櫳空間所限，擺唔到更大嘅高清LCD-TV。不過DELL嘅LCD喺電腦界都有不俗口碑，今日就實地試一下！</p><p>《海底奇兵》鮮味濃郁</p><p>以3D動畫試其色彩豐富度，發覺紅、藍表現特別鮮色，略嫌太假，而快速畫面嘅殘像問題則可接受。</p><p>《終極天險》白茫茫睇得清</p><p>全片九成時間皆白茫茫一片，相當考顯示能力，而DELL尚算可將雪地搭灰暗陰影清楚顯示。</p><p>《演唱會》試Details</p><p>陳奕迅呢隻演唱會DVD號稱用HD錄製，畫面比一般DVD細緻，亦正好發揮LCD高解像嘅優點。</p><p>勁爆音響改裝</p><p>1.ALPINEViehicleHubPro控制器$4,125<br> 2.Clarion6DVD/CDChangerBox$1,881<br> 3.Clarion5.1多媒體管理器$4,389<br> 4.ClarionAC-3/DTS/CENET控制器$967.5<br> 5.ALPINE6.5吋2路分音喇叭$16,434<br> 6.ALPINE1,000W低音喇叭$6,105<br> 7.JL低音喇叭$5,148</p></body></html>