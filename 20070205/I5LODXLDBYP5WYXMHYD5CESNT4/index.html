<html><header><meta charset="utf-8"><title>股場放大鏡：中芯分拆消息成疑</title></header><body><h1>股場放大鏡：中芯分拆消息成疑</h1><p>中芯國際（981）自從公布第4季業績後股價持續下跌，上星期五有國內報章話，公司擬分拆國內有盈利嘅北京12吋晶圓片廠房在國內A股上市，但對股價依然無幫助，續跌4%。呢單消息，唔單止係老調重彈，而且可信性成疑，因為國內A股同香港相似，要有3年盈利紀錄至上得市。<br> 據國內報章所講，由於國內「即將」出台的政策支持，鼓勵集成電路企業上市，故中芯有「可能」獲特殊處理，用字認真可圈可點。其實國內大把優質企業排隊上市，而且國家也正嚴防股民亂買股票，較次質的公司獲安排上市機會，可想而知。而就算成功分拆又如何？只不過多了一筆特殊盈利，對改善業績似乎作用不大。<br> 睇番中芯去年第4季業績，表面轉虧為盈120萬美元，但扣除出售資產所得逾4000萬美元後，實際仍然虧損逾4000萬美元，總計全年虧損都係約4000萬美元，即係唔計出售資產，虧損高達8000萬美元，數字相當驚人。<br> 早前電台節目主持人話，對呢間公司要向前望，「與時並進」不要向後望，因為前景好重要過一切云云。既然係咁，睇過業績之後更加唔好對中芯前景過份憧憬，不幸買咗的話，股價如見有反彈最好沽咗算數，咪再留戀。</p><p>世城可炒資產折讓</p><p>潮流興炒控股公司資產折讓，上星期力寶華潤（156）同埋麗國（191）都有得炒，從呢個方向諗，富豪系世紀城市（355）或者都遲早有機會炒上。可惜富豪酒店（078）一路話計劃分拆酒店資產以REITs上市，卻遲遲無辦法落實，亦因此，呢輪股仔炒到癲，系內公司股價卻不動如山。世城每股經重估後資產淨值約0.20元，現價仲係仙股，即折讓逾50%，同系百利保（617）折讓逾60%更加誇張，[!9E4D]重未炒嘅細價股，呢系可以考慮。<br> 歐陽風</p></body></html>