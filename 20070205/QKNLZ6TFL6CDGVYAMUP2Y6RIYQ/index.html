<html><header><meta charset="utf-8"><title>今日對焦中日辣菜：中日熱辣大對決<br>水煮牛勁過拉麵2</title></header><body><h1>今日對焦中日辣菜：中日熱辣大對決<br>水煮牛勁過拉麵2</h1><p>第一啖食水煮牛都無乜嘢，點知再食落去都忍唔住辣到流鼻水。</p><p>勁辣拉麵　食到噴火<br>日本派　地道辛辣</p><p>既然大多數街坊都覺得勁辣拉麵最暖身，瑩瑩同麥包即時帶路殺入主打正宗北海道傳統拉麵嘅Domon札幌拉麵。佢哋認真識食，Domon自東洋到港十幾年來一向口碑甚好，連蔡瀾先生都選佢為至愛，大讚風味十足。</p><p>辛辣拉麵（極辣）$68</p><p>以一味粉及日本紅芥辣炮製的辛辣拉麵，整個湯底都是烈燄紅色，辣度屬中等，再加埋粟米、昆布及肉碎，營養都幾均衡。<br> 熱辣指數：★★★★</p><p>Domon札幌拉麵（27399431）</p><p>地址：尖沙嘴嘉蘭圍20-22A號地下（利時商場正門對面）<br> 營業時間：星期一至五12:00nn-2:30pm、6:00pm-10:30pm<br> 星期六、日、公眾假期12:00nn-3:30pm、6:00pm-10:30pm</p><p>港日派　雜多國辣料</p><p>如果嫌辛辣拉麵唔夠辣，咁就要試試日港Crossover的地獄拉麵！地獄拉麵係由土生土長的香港人發起！當年別府麵館創辦人見香港人鍾意食辣及拉麵，但偏偏日本就冇勁辣拉麵，所以專程到日本搵師傅研究，以出名多溫泉的地方「別府」命名。</p><p>鬼山地獄拉麵$40（4級辣）</p><p>鬼山地獄拉麵以墨西哥、印度及日本等多國辣料炮製，炸雞方面，一入口就有濃烈辣椒粉味，成餐都要抹住汗食。<br> 熱辣指數：★★★★★</p><p>別府拉麵．居食屋（23939098）</p><p>地址：旺角雅蘭中心6樓A舖<br> 營業時間：11:30am-12:00mn</p><p>牛肉鍋　烚烚吓夠暖身</p><p>鍋物即是日式火鍋，當中不可錯過的就是ShabuShabu（清湯牛肉鍋）和Sukiyaki（鐵板牛肉鍋）。好多日本料理的鍋物都混合咗中式元素，同打邊爐無分別，失卻日本風味。而八海山的鍋物就做得最地道，雖然老闆同師傅都不是日本人，卻依足日本正宗做法，吸引了場內八成半客人都是日本人，一啲都唔簡單。</p><p>日式清湯牛肉鍋<br>（ShabuShabu）$280</p><p>ShabuShabu名副其實以砂煲炮製，用日本深海昆布煲成清湯底，清香鮮甜。另一主角當然是牛肉，八海山選用澳洲安格斯牛肉，肥美多汁，有自家製芝麻醬和酸汁兩種濃淡調味選擇，再加上滑溜烏冬和新鮮蔬菜，非常豐富！<br> 熱辣指數：★★★</p><p>泡菜海鮮鍋$280</p><p>泡菜海鮮鍋的少辣泡菜不會掩蓋海鮮的鮮味，非常開胃。八海山的鍋物配料可以跟傳統分開上，由侍應即席開鑊，讓客人自己動手淥，或者將配料放好在鍋中熟上，方便趕時間的客人，對住火爐食點會唔暖！<br> 熱辣指數：★★★★</p><p>日式鐵板牛肉鍋<br>（Sukiyaki）$280</p><p>Sukiyaki以鐵板上，先用肥牛油脂開鑊，再以洋葱、大葱爆香後才倒入醬油湯底，湯底香濃惹味，安格斯牛肉和蔬菜的鮮味中和了濃郁的醬油，日本葛粉更吸盡湯底精華，又滑又好味！<br> 熱辣指數：★★★</p><p>八海山日本料理（34269960）</p><p>地址：尖沙嘴寶勒巷26-36號華寶商場地下1-4號舖<br> 營業時間：12:00nn-3:00pm、6:00pm-2:00am</p><p>果味咖喱飯　又甜又辣</p><p>講到香港的日本正宗地道咖喱專門店，在日本有60年歷史的OrientalCurry一定名列頭3位！別以為身處FoodCourt就一定無料到，OrientalCurry登陸香港以來一直保持高水準，從沒令食客失望，其首創的果味咖喱，咖喱做得辣而不失日本咖喱的甜味，正適合又要辣又要有日本風味的多心香港人。</p><p>咖喱牛肉飯$48</p><p>咖喱辣度分普通、大辣（+$2）、特辣（+$3）、極辣（+$4），極辣味道香濃而帶果味鮮甜，當中最受歡迎的是牛肉，唔會腍到散晒，肉味豐富有咬口。<br> 熱辣指數：★★★</p><p>鐵板黑椒燒汁芝士雞肉卷$88</p><p>鐵板黑椒燒汁芝士雞肉卷配牛油飯及咖喱雜菜烏冬2人套餐，咬開芝士雞肉卷後，芝士拉開的煙韌口感簡直是享受，加埋熱辣咖喱烏冬，抵食！<br> 熱辣指數：★★</p><p>OrientalCurry</p><p>地址：銅鑼灣時代廣場地下層B105B-2舖<br> 營業時間：星期日至四10:30am-10:00pm<br> 星期五、六及公眾假期前夕10:30am-11:00pm</p><p>投票結果：街坊最愛日式勁辣拉麵</p><p>我哋搵咗10個街坊做訪問，最後得出勁辣拉麵屬最愛的日式熱辣菜。<br> 第一位　勁辣拉麵	7票<br> 第二位　鍋物		2票<br> 第三位　咖喱		1票</p></body></html>