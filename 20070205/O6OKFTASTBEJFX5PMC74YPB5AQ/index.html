<html><header><meta charset="utf-8"><title>集體回憶懷舊菜</title></header><body><h1>集體回憶懷舊菜</h1><p>懷舊永遠是最令人回味，如果唔係溫拿唔會加場、蔡琴演唱會唔會爆滿。隨着皇后碼頭的鐘樓被拆、灣仔利東街重建、中電總部的大樓鐘樓又話隨時會拆掉改建成住宅，相信我哋嘅集體回憶真係越來越少……只有吃過的味道依然可以重溫；所以今日特別做幾款懷舊菜，讓大家集體回憶一番。<br><br>記者：趙珮倩　攝影：伍慶泉</p><p>示範：好運雅苑酒家（電話：24082328）<br> 總廚謝師傅</p><p>脂粉染紅唇</p><p>需時：1小時（不計浸魚唇時間）<br> 價錢：$80/4人<br> 材料：魚唇8両（已浸發）、膏蟹1隻、菜心6條、雞湯250毫升、生粉1/2茶匙、薑/葱各少許、鹽/糖適量</p><p>做法：將預先一晚浸水發好的魚唇，加薑/葱滾起，焗至腍身，再煨雞湯至入味備用。膏蟹拆肉起膏，將蟹肉蒸熟，加入4湯匙雞湯，連蟹膏煮熟，以生粉埋芡，下鹽/糖調味；最後淋上魚唇面，菜心烚熟伴碟即可。</p><p>知多啲：開埠早期石塘咀一帶，正值所謂「塘西風月」時期，於是有酒樓就想出以香艷的菜名吸引風流食客，而此道菜不久就廣泛流傳開去。</p><p>膏蟹</p><p>售價<br> （a）$64/斤</p><p>東坡蒸裹肉</p><p>需時：1小時45分鐘<br> 價錢：$30/4人<br> 材料：五花腩10両、桂皮1錢、紹興花雕酒2湯匙、糖3湯匙、荷葉1大塊（裁細）做法：先蒸熟五花腩去油，落鍋加桂皮/花雕酒/糖，水浸過面，中火燜約11/2小時至腍。或可以荷葉逐件包起上碟。<br> 貼士：燜五花腩每隔20分鐘要用針拮放油，入口就唔覺肥膩。</p><p>五花腩</p><p>售價<br> （a）$22/斤<br> （b）$19/斤<br> （c）$17.5/斤<br> （d）$14.4/514g　平之選</p><p>花園錦簇</p><p>需時：5分鐘<br> 價錢：$25<br> 材料：番茄6両、西蘭花8両、蘑菇粒4両、金華火腿茸少許、蛋白10隻、鮮奶125毫升、糖/鹽各1/3茶匙<br> 做法：西蘭花/蘑菇粒烚熟後，將蘑菇粒鋪底；西蘭花/番茄圍邊伴碟；蛋白/鮮奶/鹽/糖拌勻，以少許生油燒熱鑊，倒入蛋白鮮奶，即調細火，慢慢兜至凝固放碟中央，最後撒上金華火腿茸即可。</p><p>西蘭花</p><p>售價<br> （a）$8/斤<br> （b）$8/斤<br> （c）$4.9/棵<br> （d）$3.9/棵　平之選</p><p>龍穿鳳翼</p><p>需時：35分鐘<br> 價錢：$30/4人<br> 材料：雞中翼8隻、菜心6條、火腿8錢、甘笋/笋條/芹菜/冬菇各2両（切幼條）、雞湯250毫升、薑汁酒/玫瑰露各1茶匙、鹽/糖/雞粉各1/4茶匙、生粉少許<br> 做法：先將冬菇/菜心以雞湯烚腍備用；雞翼起骨，釀入甘笋/笋條/芹菜/冬菇/火腿，以薑汁酒/生粉/鹽醃15分鐘，然後蒸熟，最後以糖/生粉/雞粉/玫瑰露/鹽埋薄芡淋上面。<br> 知多啲：此乃六、七十年代各大酒家的名貴菜式，宴客絕不失禮。</p><p>雞中翼</p><p>售價<br> （a）$9/磅　平之選<br> （b）$15.9/454g<br> （c）$12/磅<br> （d）$17.8/454g</p><p>柴把鱔紮</p><p>需時：15分鐘<br> 價錢：$35/4人<br> 材料：門鱔10両、金華火腿/鮮冬笋/甘笋/冬菇各2両（切條）、鹽/胡椒粉/糖/生粉各少許、蛋白1隻、韭菜8條、雞湯4湯匙</p><p>做法：鱔去骨切片，拌以胡椒粉/生粉/鹽/蛋白，金華火腿/冬菇/甘笋/鮮冬笋捲入鱔片以韭菜紮實，蒸約10分鐘；胡椒粉/雞湯/生粉/鹽/糖埋薄芡淋上面。</p><p>知多啲：以前煮食要燒柴。有酒樓師傅見一束束柴紮，觸發靈感，創出此道菜式，曾盛行一時。</p><p>門鱔</p><p>售價<br> （a）$3/両　平之選<br> （c）$58/斤</p><p>超市/街市資料</p><p>a.榮芳街街市<br> 葵涌榮芳路15號<br> <br> b.華潤萬家<br> 葵涌榮芳路9號恒景花園2樓<br> 24263667<br> <br> c.百佳<br> 荃灣惠荃路22至26號綠楊新邨市場<br> 24024369<br> <br> d.惠康<br> 荃灣眾安街55號英皇娛樂廣場地庫<br> 24053975</p></body></html>