<html><header><meta charset="utf-8"><title>賭blog日記：當英格蘭球員被二等化 - 蘋果波神</title></header><body><h1>賭blog日記：當英格蘭球員被二等化 - 蘋果波神</h1><p>10/10/2007.....<br> 天晴</p><p>最新動態</p><p>連續兩天有機會喺屋企睇到英冠直播，呢個亦係我畀多幾十蚊，訂埋無記收費台嘅原動力，唔係為咗《志雲飯局》。好奇怪自己近期周中英冠準得多，昆士柏主場開齋贏波，助我喺「休漁期」過吓擂台「1哥」癮；有時要贏錢最緊要策略用得好，每個禮拜執番一千幾百食餐飯不知幾爽，亂發子彈嘅精神，我唔制。<br> 睇番禮拜日、一輸波嘅錫菲聯同諾域治，我就慨嘆英超全面國際化後，不少紅極一時嘅英格蘭球員燉咗落極體力化嘅英冠打滾，踢到苦口苦面。「黑面神」細笠教嘅錫菲聯有東治、軒祖、比亞堤同史廸，但隊波全無組織，𠵱家排尾5。<br> 諾域治3線有杜布連、亨格比同極當打嘅李爾哥夫，但連續6場冇入波，排尾3。我喺電視機旁睇住佢哋走上走落，踢高Q大棍足球都幾心酸；好彩同場加映名模納奧美金寶撐昆士柏場，佢簡直係午夜甜心。<br> 蘋果波神<br> 股市大旺，英超盛世，大家齊來贏多啲！<br>  http://hk.myblog.yahoo.com/footballexperts/ </p></body></html>