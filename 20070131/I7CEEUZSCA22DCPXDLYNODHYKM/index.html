<html><header><meta charset="utf-8"><title>REVIEWS電話：<br>鬼混手機任變環境音樂　專呃女友</title></header><body><h1>REVIEWS電話：<br>鬼混手機任變環境音樂　專呃女友</h1><p>有女朋友嘅人唔一定好幸福，假如每日返工12粒鐘，冇時間拍拖，性需要滿足唔到，點算好？呢個時候，Mary（吹氣）……絕對有能力成為你最好知己。最新天宇B832，提供通話背景混音（CallBackgroundEffect）功能，就算女友急Call報告位置，只要㩒個掣就可轉換環境聲，扮喺餐廳、返緊工……神不知鬼不覺。女友唔得閒陪你嗰陣去搵Mary開心，唔驚破壞感情啦！（嗱，以上只代表記者個人立場。）<br><br>記者：陳國輝<br>攝影：黃子偉<br>ImageBoy：Anson<br>鳴謝：成人精品店(www.sexshophk.com)</p><p>睇盡玩嘢Function</p><p>欺騙你<br>原來為你好</p><p>咪以為蠱惑分唇只係識呃人、整蠱人，查實佢只想為有需要嘅用家提供私人時間！有啲上班族收工後，平時已經有壓力，到深夜11、12點仲收到老闆追魂Call，唔想得失佢，又怕老婆同個仔唔高興，於是佢選擇「雜訊」Effect……<br> 「老闆，入咗地牢，呢度收到好差，唔好意思，一陣CallBack你。」老闆聽到窒窒吓咁辛苦，仲唔放人咩！又如男友要從正常途徑發洩，但女朋友唔得閒，咁……又唔係有第三者、唔係去嫖，只係唔想佢擔心，幾咁偉大！（又只係記者立場，與編輯無關。）<br> 內置SoundEffect只有11種，包括地鐵站、餐廳、卡拉OK、雜訊、警鐘等，不過最正係可以自錄環境音效，要扮入廁所紮馬、機舖打機，甚至圖書館溫習都得，分唇入面仲可調校SoundEffect大細聲，一次或連續播放，如果嫌首音樂太短，建議你揀連續播放，免得過穿咗煲仲大鑊！但係錄音嗰陣要留意，呢項分唇僅支援wav格式，唔係平時見慣嘅amr檔，所以容量超大食，若然你會經常錄低不同SoundEffect，提議你買定張T-Flash卡儲存，得64MB內置記憶實好快用完。</p><p>識追蹤號碼<br>插SIM即死</p><p>講到鬼馬功能，B832原來仲有一種叫防盜追蹤（Guard&amp;Trace）。玩法係當手機被人偷咗或遺失，如果有其他人想佔用呢部手機，只要插入任何SIM卡，部機會自動發送一條SMS到你指定嘅手機號碼，藉此你會得知目前使用者嘅SIM卡號碼，報警到拉人，全不費吹灰之力。另外仲提供一項專為女士而設嘅自救功能（E-Help），只要長按0字，手機會自動向預設號碼發送SMS，同時手機會切換為靜音及自動接聽，大吉利是講句萬一唔好彩遇到色魔或劫匪，總可救你一命。</p><p>跟機送三色線　直出電視</p><p>人有我有嘅多媒體分唇，例如MP3播放器、200萬像素相機連閃燈、支援T-Flash記憶卡等，B832都叫交足功課，值得一讚係內置A2DP藍芽立體聲，可接駁無線Hands-free聽靚歌，感覺夠晒爽！同時跟機仲送埋條AV-Out三色線畀你，當拍好咗一段Video，就可直駁電視機輸出，或者齋做來睇Slide亦得。</p><p>PROFILE</p><p>制式：GSM雙頻<br> 體積：110×51×14mm<br> 重量：100g<br> 通話時間：300分鐘<br> 備用時間：240小時<br> 主要功能：立體聲藍芽、200萬像素相機、微距拍攝、自救功能、防盜追蹤、遠程遙控、手動感應、電子書、T-Flash卡<br> 售價：$1,680<br> 查詢：T-OneMobile（26289090）</p></body></html>