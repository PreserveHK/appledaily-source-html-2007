<html><header><meta charset="utf-8"><title>中環在線：倉頡之父拗贏文傳董事 - 李華華</title></header><body><h1>中環在線：倉頡之父拗贏文傳董事 - 李華華</h1><p>約三個禮拜前，文化傳信宣布，以代價5545萬元向獨立第三者賀平收購國內媒體業務。不過文傳副主席兼倉頡之父朱邦復，即日就入稟高院提出質疑並要求取消交易。家吓朱邦復取得最後勝利，噚日文傳發表通告，取消成單刁，話原因係董事之間溝通不足！<br> 話說商議呢單刁個董事會，原來冇通知晒所有董事，有啲董事認為件事唔對路，結果上書要求開多一次。唔理你身在海外，抑或人在香港，總之最後班董事就整整齊齊咁開咗一次會，一口氣否決晒之前通過嘅所有議案，就連變更董事同公司秘書都俾人ban咗。雖然取消單刁後訴訟亦告撤銷，不過就要賠番200萬畀賀平，當作係算定損害賠償。<br> 朱邦復勝利，仲帶動埋文傳股價噚日升7.69%，去到0.14元。<br> LiWaWa@AppleDaily.com</p></body></html>