<html><header><meta charset="utf-8"><title>IQ成熟人面全非<br>那時那地那人：鄧藹霖痛惜鍾保羅、蔡楓華</title></header><body><h1>IQ成熟人面全非<br>那時那地那人：鄧藹霖痛惜鍾保羅、蔡楓華</h1><p>亞視近日下午重播經典劇《IQ成熟時》，不僅勾起觀眾集體回憶，更令當年有份主演的港台DJ鄧藹霖和鄧慧詩百般感慨。這部她們唯一僅有的劇集，當年一推出已贏得超過五成觀眾收看，撼贏無綫，寫下歷史性一頁，更掀起賣相熱潮。但驀然回首，鍾保羅、吳回、良鳴和李燕萍等多位劇中演員已相繼離世，相交多年的蔡楓華也落得今日癲癲狂狂，最令她們惋惜和心痛。　撰文：戴彩煥</p><p>港台DJ出身的鄧藹霖，81年在施南生邀請下參與麗的（亞視前身）劇集《IQ成熟時》演出，首次拍劇便有機會擔正做主角，跟同是港台DJ出身的鄧慧詩拗手瓜力爭鍾保羅，而她這個第一次，更成為麗的的第一次──收視超越無綫。<br> 日前記者請來鄧藹霖和鄧慧詩在港台錄音室一起細味她們的威水史，鄧藹霖說：「啲人初初唔係咁睇好，因為全部都係新人，點知出街第一個禮拜，監製梁天話要搞慶功宴，原來我哋收視贏咗無綫嘅《荳芽夢》，有50幾點，超過一半觀眾（即逾五成觀眾收看），係一個歷史，以前從未試過！之前《大地恩情》成績雖然好好，但未至於超過TVB，所以大家都好開心。」</p><p>拍劇險送生命</p><p>《IQ》不但創佳績，更開創賣明星相先河。鄧藹霖透露，當年劇集大收，連帶幾位主角的相片也在旺角賣相舖賣得成行成市，位列銷量榜榜首。<br> 鄧藹霖拍完《IQ》後未有繼續幕前演出，因為她發覺自己完全不適應日以繼夜趕拍的日子，更重要的是一次死過翻生的經歷。她說：「有場戲係拍我同莊靜而以及成班人去石澳燒嘢食，導演叫我哋坐晒上去部開篷Jeep度拍大wideshot，我坐最後角落個位，點知部車轉彎時仲加速，成車人fing咗出去。佢哋搵番我嘅時候，我喺嚿大石隔籬昏迷咗，如果再fing過啲撞落大石度，我就死咗喇。當年新聞報道話我交通意外危殆，個頭穿咗要縫針，喺瑪麗住咗成個禮拜，莊靜而都整損手腳……我第一次拍劇就係咁驚咗。」<br> 鄧慧詩也表示該劇自開拍以來意外頻生，鍾保羅更試過被車輾過腳掌，她說：「鍾保羅腳掌壓到碎晒，佢仲講笑咁話每隻腳趾要用鐵嚟撐住，一聽就好驚。」問她何以未有繼續幕前工作？她說：「我仲讀緊書，嗰幾個月折磨得我好緊要，有啲導演唔鍾意遷就你時間，成日畀說話你聽，同埋我始終覺得電台工作適合啲。」</p><p>懷念已故友人</p><p>創收視佳績、創賣相銷量，鄧慧詩和鄧藹霖固然回味無窮，但最懷念的，還是劇中多位已先後離世的知己前輩，鄧慧詩感慨地說：「好欷歔，有好多位演員已經唔喺度，好似鍾保羅咁（還有良鳴、吳回及李燕萍等），蔡楓華狀態又唔係幾好，有啲又失晒蹤唔知去咗邊！」<br> 對於鍾保羅和蔡楓華兩位《IQ》男主角的際遇，鄧藹霖和鄧慧詩深感痛惜，特別是蔡楓華，鄧藹霖早在79年已跟他合作主持《香蕉船》，又是多年港台同事，鄧藹霖說：「以前佢成日喺我隔籬𠵱𠵱哦哦，怨呢個鬧嗰個，我好𤷪咁話佢：『個個咁錫你咁捧你，你係天之驕子，咁都唔珍惜？』佢話：『嗰個人真係對我唔好，佢倔住我針對我！』我話人哋邊有倔住你啫，人哋根本冇望你！不過我好欣賞佢一樣嘢，就係佢好真，由佢入行一刻對住你都係講真話，從來唔會修飾，所以撞唔少板。」&#13;</p><p>望蔡楓華振作</p><p>當日的白馬王子，變成今日的「癲王」，幸而鄧藹霖近日從友人口中得知蔡楓華現正接受治療，人已變得清醒，她謂希望對方完全康復後更加自愛自重，重新振作起來。<br> 已是兩子之母的鄧藹霖，97年離開港台後做全職主婦，至01年重返港台主持親子節目《訴心事家庭》；至於早年跟丈夫離婚的鄧慧詩，育有一兒子，現時她除與友人合資開公關公司外，更為港台主持逢星期二晚的《恬淡情懷》節目。</p></body></html>