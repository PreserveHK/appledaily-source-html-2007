<html><header><meta charset="utf-8"><title>大馬開騷釋放戀火<br>馮仁昭四圍超：鄭中基公告至愛阿Sa - 馮仁昭</title></header><body><h1>大馬開騷釋放戀火<br>馮仁昭四圍超：鄭中基公告至愛阿Sa - 馮仁昭</h1><p>歌手鄭中基（Ronald）同梁漢文（Edmond）前晚喺馬來西亞雲頂雲星劇場舉行「鄭中基梁漢文雲頂演唱會」，Ronald喺香港絕少提及女友蔡卓妍（阿Sa），點知去到大馬，當台下觀眾大叫其舊愛楊千嬅個名時，Ronald即時糾正：「你脫節啦！𠵱家係嗌阿Sa啦！」Ronald咁大方肯定阿Sa嘅地位，令觀眾非常受落，情緒高漲。</p><p>小方撩靚女</p><p>Ronald和Edmond分別向譚詠麟同張國榮（哥哥）致敬，Edmond唱《側面》同《無心睡眠》時，仲模仿哥哥嘅舞步㖭。至於擔任特別嘉賓嘅方力申，聯同Ronald同Edmond將《美女廚房》搬上舞台，仲帶埋「粥粉麵飯」嘅「飯」（孫慧雪）同「粉」（黃卓慧）兩位靚女嚟，小方望到兩位靚女嘅性感裝束，忍唔住口花花話：「點解錄影節目咁保守，演唱會就咁性感？」</p></body></html>