<html><header><meta charset="utf-8"><title>金手指：只願OneLifeOneWill
 - 孫柏文</title></header><body><h1>金手指：只願OneLifeOneWill
 - 孫柏文</h1><p>孫柏文相信，如果幾個月前我問大家：「從香港開埠以來，幾百年歷史當中，要大家揀一個會最關心自己後事嘅人，最想確定自己遺囑清清楚楚，等啲遺產可以根據自己意願去分配，究竟大家會揀邊個？」相信唔使問阿貴，大家都一定會揀華懋集團主席龔如心。理由好簡單，龔如心同佢家翁打官司爭產打咗咁多年，為確認一張遺囑嘅真偽，爭啲要人大釋法，所以相信龔如心絕對唔想歷史重演。<br> 橫掂都係講龔如心，我就實不相瞞，自從龔如心去世之後，孫柏文差唔多日日都想寫篇題為「只願OneLifeOneLove」文章。想寫嘅原因，係因為想抒發我差唔多三十歲嘅心情，嗰種知道自己已經冇咁幼稚，明白一個人一生當中應該乜嘢係最重要。只願他朝可以為一個女人，喺自己嘅遺囑裏面寫下onelifeonelove四個字，令我就算已經付出咗餘下嘅生命畀佢，都覺得唔夠，希望可以將僅餘物質上嘅遺產畀晒佢。不過因為可能我寫作功力唔夠，所以遲遲都未能落筆了結我嘅心願。<br> 最慘就係，喺我落筆之前，尋日本報已經報道，龔如心嘅千億遺產分分鐘會爆發爭奪戰，因為已經有人話佢最少有兩份遺囑。如果就連從香港開埠以來，最想確定自己遺囑清清楚楚嘅人，都不能喺去世之前「搞掂」自己遺產嘅分配方法，唔通除咗希望「一生一愛onelifeonelove」之外，更重要係大家都要makesure「一生一遺囑onelifeonewill」？<br> 金手指網誌： http://phatdat.blogspot.com </p></body></html>