<html><header><meta charset="utf-8"><title>新機地：暗黑版蜘蛛俠3<br>Game上搶睇大結局</title></header><body><h1>新機地：暗黑版蜘蛛俠3<br>Game上搶睇大結局</h1><p>《蜘蛛俠2》已係04年嘅事，等咗3年！《蜘3》終於鐵定5月4日上畫；對上兩集綠魔、八爪博士勁拖橋，今集有殺死彼得叔父嘅Sandman、為復仇而來嘅綠魔二代，最重要係有暗黑版蜘蛛俠，意味終極天敵「毒液」都出場！可能知大家等唔切，Game版《蜘蛛俠3》將推優先場，跟足電影故事橋段，想搶先睇結局就「給我戰吧」！<br><br>記者：許福合</p><p>PS3版　加料綠魔模式</p><p>《蜘蛛俠3》原身係PS3獨佔遊戲，不過到正式發布，變成PC、家用機、手提機跨平台！講畫質自然以機能較強嘅PS3同XB360較為優勝；不過PS3仲有一個獨家嘅綠魔模式，玩家可操控噴射飛行滑板於城巿內左穿右插，最正係支援PS3六軸感應手掣，移動手掣就可控制綠魔，最後更可以同蜘蛛俠一決高下，正邪互換，玩法都幾特別！至於出Game時間，雖同定5月4號，不過慣例都會早兩日派街，想搶先睇到結局，真係要睇吓你打機功力！</p><p>故事跟足電影</p><p>電影遊戲最怕唔跟古仔！今次《蜘蛛俠3》遊戲劇情分為10段，全部依照電影編排，而無論戲迷同影迷，最關心蜘蛛俠如何由紅變黑，遊戲中都會有交代。如果玩過前作，基本操作唔難，新加入有連續技同感官伸延技能；而最令Fans期待嘅黑版蜘蛛俠，能力會比紅色更強，因為佢儲力計較短，能更短時間發動絕招，絕對係破壞王。今集遊戲除咗打打殺殺，仲會加入搜集壞警察犯罪證據，玩家要做嘅就係拎住相機，ZoomIn、ZoomOut去偷拍，頗有特務Feel！</p><p>官Blog有PSP/iPod試片
</p><p>現時寫Blog咁流行，官網亦將消息發放改為採用Blog形式，網友除可「鋪」文吹吓水，仲可以喺度睇到最Update《蜘蛛俠3》資料，好似電影未上畫，電影SoundTrack就連歌名、包裝資料都有齊，亦有《蜘蛛俠3》相關短片欣賞。如果你等唔切上畫，官網亦有多段Trailer；而PSP同iPod用家，更可以下載到專用格式影片，可以拎出街欣賞，PSP內容方面就比較豐富，除咗Trailer外，更有PSPWallpaper下載，真係幾正！</p><p>《蜘蛛俠3》官網</p><p>網址： http://spiderman3.sonypictures.com/ <br> <br> 《蜘蛛俠3》官方Blog<br> 網址： http://www.sonypictures.com/movies <br> /spiderman3/blog/</p><p>Profile</p><p>主機：PC/PS2/PS3/PSP/NDS/GBA/Wii<br> 廠商：Activision<br> 類型：動作<br> 推出日期：5月4日</p></body></html>