<html><header><meta charset="utf-8"><title>中環在線：榮太子做打工皇帝 - 李華華</title></header><body><h1>中環在線：榮太子做打工皇帝 - 李華華</h1><p>中信泰富舊年因為減持航空資產股權同半個又一城，加上特鋼業務表現強勁，純利大增1.07倍，業績咁靚，自然加人工兼出花紅。不過，最和味嘅係榮太子智健同埋佢嘅首席主將范鴻齡，中信泰富舊年向13個董事發放咗1.5億花紅，佢兩個就攞咗7400萬，差唔多一半。<br> 論金額，榮太子同行會新貴范鴻齡成年嘅酬金就達到5121萬同埋4343萬，比前年加咗77及74巴仙，但論增幅，就要數小太子榮明杰，事關佢舊年酬金雖然只係838萬蚊，但增幅高達到2.31倍。<br> 華華初步睇過呢排出版嘅年報，有5000萬年薪嘅可說絕無僅有，榮太子暫時可以話係香港嘅打工皇帝。點解話暫時？因為每年坐呢個皇帝位嘅和黃大班霍建寧，今年仲未公布人工，但舊年霍大班人工有一億三，其中差唔多億二係花紅，除非今年佢俾大幅減花紅（好似電話公司嘅「着數」咁），否則呢個皇帝位，佢仍然坐定粒六！<br> 雖然和黃年報未出，暫時唔知霍大班嘅最新人工，但和黃旗下嘅和記電訊就公布咗高層人工，最貴當然係CEO呂博聞，年薪2926萬，值唔值？都抵畀嘅，又賣印度又開發新市場，咪話唔辛苦！</p><p>細細劉半個月糧五萬五</p><p>話時話，呂sir似乎越辛苦越靚仔！年報顯示，同霍大班份屬同窗嘅佢，原來今年經已50有6，大霍生1年，如果拍埋只得4張6嘅財務總監彭禮頓度仲勁，佢好似大過呂sir一截。<br> 另外，華人置業亦出咗06年年報，主席劉鑾雄冇人工加，維持董事酬金360萬，佢位公子「細細劉」劉鳴煒，舊年12月22日正式升任執行董事，出咗半個月糧左右，𢭃咗5.5萬人工。根據華置早前嘅通告，「細細劉」一年酬金120萬元，即係每個月10萬元。<br> LiWaWa@AppleDaily.com</p></body></html>