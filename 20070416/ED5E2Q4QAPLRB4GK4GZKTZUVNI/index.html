<html><header><meta charset="utf-8"><title>與吳宇森20年情誼決裂<br>周潤發辭演《赤壁》</title></header><body><h1>與吳宇森20年情誼決裂<br>周潤發辭演《赤壁》</h1><p>吳宇森執導的《赤壁》認真多災多難！繼梁朝偉辭演，由金城武頂上後，想不到近又傳出與他相識20年的好拍檔周潤發因開出太多無理要求，令投資者不能接受而被撤換。但昨日發哥澄清是他日前向資方提出辭演，理由是遲遲未收到劇本，沒信心演好這角色。</p><p>由吳宇森執導、投資共8,000萬美元（約6.3億港元）的電影《赤壁》，原本有與他相交20年的周潤發和梁朝偉兩大巨星主演，但最近兩個主角都分別要換角，令影片大受影響。該片雖然已於上周六在內地舉行開鏡禮，但昨日北京新浪網的報道指周潤發遭《赤壁》撤換，原因是發哥方面提出近100條無理要求，包括要求超出《滿城盡帶黃金甲》的三倍片酬，更要求一次過支付，導致有份投資該片的美國保險公司徹底否決由發哥演出這部片。</p><p>劇本遲來<br>怕準備不夠而辭演</p><p>發哥去年演出張藝謀的《滿城盡帶黃金甲》時，同樣因為採用荷李活的合約與中方投資公司發生磨擦，而《赤》片一樣是涉中影、橙天與保利等內地公司，所以有很多問題未能達成共識而出現爭拗。記者昨日就換角消息向發哥求證，他說：「我喺上個禮拜五晚透過律師正式通知電影公司，話我唔會演出呢部戲，最主要原因係劇組方面遲遲未有劇本畀我，我催咗好耐，到一個星期前先收到劇本，而拍攝期表到𠵱家都冇，個角色要講普通話，又要騎馬，唔夠時間做準備，我真係冇信心可以做得好個角色。加上份合約到𠵱家未傾好，戲又開拍緊，思前想後，先決定唔接啫。」<br> 對於被指開出近100條無理要求，發哥說：「我已經講過好多次，我拍華語片同西片都係用同一款合約，佢哋話有份投資呢部戲嘅美國保險公司唔接受合約條款，但呢間公司其實之前已經同我哋合作過《臥虎藏龍》、《黃石的孩子》（前名《苦海》）、《姨媽的後現代生活》同《滿城盡帶黃金甲》幾部戲，如果呢間公司認為我嘅合約有問題，雙方又點合作到咁多部戲。」<br> &#13;</p><p>曾減片酬<br>「唔拍與錢銀冇關」</p><p>問到是否開出過高片酬及要求一次過收款時，發哥說：「我收嘅片酬數目，其實係由電影公司開畀我，後來佢哋又話負擔唔起，要我減價，我都答應咗，後尾又講要分幾期畀，我一樣話冇問題。到佢哋通知我要將部戲一分為二，我一樣冇提出過加片酬，因為我知道佢哋有本身難處，唔拍呢部戲，根本同錢銀係冇關，可能呢部戲涉及太多方面嘅資金，各方有自己利益要兼顧，未必每間公司適應荷李活合約，先會有咁多事發生。」<br> 發哥辭演卻被資方先發制人公布，究竟會否影響他與吳宇森累積了20年的友誼呢？發哥笑說：「點都好啦，佢哋話飛我又好，辭演又好，我覺得再去深究呢個問題已經冇意義，因為個答案都係一樣，事實我係唔會演出呢部戲。但我當然希望自己嘅辭演唔會影響到呢部戲，更加唔想影響到我同吳宇森、張家振（《赤壁》監製）嘅友誼。」<br> 採訪、攝影：葉雪</p><p>最高蘋嬸</p><p>吳宇森嘅《赤壁》拍嘅係《三國演義》故事，又唔係拍春秋戰國，點解搞到七國咁亂㗎？<br> 蘋果娛樂特派評述員蘋嬸</p></body></html>