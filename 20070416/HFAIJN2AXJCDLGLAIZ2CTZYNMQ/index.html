<html><header><meta charset="utf-8"><title>型於外：GREGORY30周年復刻版<br>新章唔掂</title></header><body><h1>型於外：GREGORY30周年復刻版<br>新章唔掂</h1><p>美牌GREGORY不論在日本還是香港都擄去一班潮人歡心。77年至今剛好30周年，最近便有一批30周年限量復刻版的新貨到港，用上白底啡字復刻布章及80年代全黑YKK拉鏈，其中黑色DayPack更在一星期內賣斷貨。驟耳聽見以為30周年限量復刻版大受歡迎，原來唔少fans都嫌棄顏色唔夠鮮唔夠多，logo加咗年份整衰咗個袋款。<br><br>記者：黃若茵　攝影：楊錦文<br>模特兒：Chrissie、Gary@PureModels</p><p>布章年份出事</p><p>今次30周年限量復刻版除了經典的DayPack款外，還有Day&amp;Half、RougeHouse、TwoDay、Wayne'sPack、Duffle、PaddedShoulderBag及QuickPocket7個款式，最引人注目的必是白底啡字的復刻布章及全黑YKK拉鏈，全屬80年代款式的標記。聽落還以為會引起搶購潮，可惜偏偏就是這個復刻布章出事，因logo底下加了一行「1977-2007」的數字，立即惹來fans不滿，加上整個系列只得黑、灰、紫藍、粉紅及綠5個淨色，欠缺年輕人偏愛的鮮色花紋，難怪唔多潮人撐。</p><p>街坊唔愛新款<br>梁先生</p><p>我鍾意colourful嘅花紋款，30周年版無特別。</p><p>豬皮</p><p>我呢個又細又好用，30周年個款好似花園街賣嘅貨。</p><p>Tony</p><p>30周年個款就唔夠潮同sharp，仲要好普通。</p><p>Ben</p><p>舊袋撞色好靚，復刻版個布章加咗年份搞到個款差晒。</p><p>最愛DayPack</p><p>Beatniks古着店老闆阿Dee是GREGORYfans，不過佢獨愛舊款：「我只愛舊款，覺得近幾年出嘅款式物料變咗，無以前咁厚咁實淨。」咪以為阿Dee會收藏好多GREGORY，其實他現在只收藏兩個舊款GREGORY，一個是80年代中期出的白底啡字紫藍色Day&amp;Half，另一個是約90年代中黑底白logo藍字的黑色DayPack。<br> 「我最愛黑色DayPack，因為設計比Day&amp;Half多咗一個細格，方便實用，𠵱家喺美國已經搵唔到舊款喇。」講到30周年復刻版，阿Dee帶點不屑：「我唔鍾意布章上嘅年份，顏色款式又唔吸引，我認為應該只出DayPack或一、兩個細袋款就夠，可以多啲唔同pattern同顏色，我諗咁會更吸引。」</p><p>小心假貨</p><p>據Dee所知，約三、四年前大陸曾出過一批假GREGORY，冒96年的黑底白字布章，而且物料薄身，價錢更是不合理地平，只賣$500以下。不過佢話如果想買77年至80年代的經典款就好困難，因為當品牌初成立時都以行山背囊為主，買的都是用家，不會特別收藏，所以搵到的機會很微。</p><p>日本hit過美國</p><p>雖然品牌來自美國，但在日本大受歡迎，原因是日本人一向崇美，加上80年代GREGORY開始推出更多日常可用的款式，令品牌更為普及。此外，日本常有地震災難，GREGORY物料好，可放很多重物，所以當時的雜誌會教日本家庭備有一個GREGORY袋，放好逃難用的必需品，真係估佢唔到。</p><p>TheOverlander（21171810）<br> 地址：旺角彌敦道610號荷李活商業中心12樓1217室</p></body></html>