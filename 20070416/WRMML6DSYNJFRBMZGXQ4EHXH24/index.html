<html><header><meta charset="utf-8"><title>中環在線：李澤楷想賣台灣電訊？ - 李華華</title></header><body><h1>中環在線：李澤楷想賣台灣電訊？ - 李華華</h1><p>自從上月尾一併公布業績兼易帥，換走「着數」後，8號仔似乎靜咗落嚟，但唔代表唔郁，只係冇咁大風大浪！繼先排主席二少「出巡」台中，探朋友兼睇吓啲地，噚日寶島傳媒話，8號仔會響月底將手上62％台灣電訊股份脫手，買家似乎係中華電信云云，孰真孰假冇人知，但二少呢排成個寶島新人王咁，唔知係咪諗住響嗰邊食「BigTeaRice」呢？<br> 講番8號仔本業，佢哋嘅「四網合一」終於見真章！繼早排「MOOV樂手機」後，由個人客戶業務董事總經理陳紀新（圖）打骰嘅流動通訊，噚日宣布，推出nowSportsonmobile，畀用戶喺3G手機「拉闊」睇now有得播嘅體壇盛事，最矚目梗係英超聯啦，咁貴買返嚟點可以唔用到盡。其他內容仲有意甲聯賽、J.League日本職業足球聯賽，同世界女排……𠵱家「有歌有波」，唔知陳總下一招播咩呢？<br> LiWaWa@AppleDaily.com</p></body></html>