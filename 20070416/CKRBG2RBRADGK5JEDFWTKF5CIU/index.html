<html><header><meta charset="utf-8"><title>城城落敗強顏戥人高興<br>劉青雲興奮「生仔賀封帝」</title></header><body><h1>城城落敗強顏戥人高興<br>劉青雲興奮「生仔賀封帝」</h1><p>八度獲提名金像獎最佳男主角的劉青雲，前晚終憑《我要成名》開齋，並連趕兩場慶功宴，心情大好，更表示考慮生BB賀得獎。反觀賽前大熱的郭富城影帝獎落空後，即同經理人小美去灣仔打邊爐訴心聲，之後才強顏出席《父子》尖沙嘴的慶功宴。</p><p>劉青雲憑電影《我要成名》破蛋，打敗賽前大熱的郭富城，榮登第26屆香港電影金像獎頒獎禮的影帝寶座，他前晚連趕兩場，先後出席由金像獎大會及投資拍片的BMA唱片公司舉行的慶功宴，並開香檳大事慶祝。</p><p>執二攤修成正果</p><p>現年43歲的出爐影帝劉青雲被問到首度奪魁的感覺，心情雀躍的他表示：「係啦，希望發開就唔好停，我咁大個仔都未試過上台嗰刻聽到自己個名會停頓一秒，因為今年勁敵好多，個個都做得好好。」<br> 投資《我》片的羅傑承接受訪問時踢爆青雲是執二攤，青雲被問到此事時說：「唔緊要，角色合適咪拍。」問到現時片酬有150萬港元的青雲可會趁機加片酬，他即笑說：「希望加得成啦。」<br> 青雲於凌晨12時許離場，偕同太太郭藹明和助手齊坐保母車直返北潭涌寓所，喝至滿面通紅的青雲落車時，仍緊握獎座及挽着衣服，在旁的郭藹明則不時凝望丈夫甜笑，表現恩愛。<br> 此外，青雲昨日接受商台電話訪問笑說：「我哋返到屋企冇再特別慶祝，只係食咗個麵就瞓啦，不過佢（郭藹明）對住鏡頭喊就搶晒我鏡。」問到會否生BB慶祝當選影帝，他表示會考慮這個提議。<br> 劉青雲郭藹明兩公婆昨晚於西貢撐抬腳食日本料理慶祝，二人胃口大開，青雲見有記者影相也顯得非常樂意，全程四萬咁口，並說：「寫好啲人哋間舖頭，唔好因為我而影響間舖頭。」&#13;</p><p>城城打邊爐訴苦</p><p>有人歡笑有人愁，郭富城雖然憑《父子》獲得金馬影帝，但於前晚的金像獎上卻落空。完騷後，他未有即時趕往《父子》在尖沙嘴棉登徑舉行的慶功宴，反而先和經理人小美到灣仔的輝哥火煱打邊爐訴落敗心聲，傾訴至近凌晨一點才乘坐保母車到達《父子》慶功宴現場，恭賀獲得最佳導演的譚家明。<br> 對於敗於青雲手中，城城表示：「青雲攞開心，佢提名咁多次都應該攞，對方係實力派，自己輸得心服口服。」對於譚家明也坦言戥他失望，城城續說：「冇話失唔失望，自己會繼續努力，我希望提名多三、四次，可以攞到我香港第一個電影獎項。」<br> 採訪：張俊銘、何永寧<br> 攝影：陳偉權、陳順禎</p></body></html>