<html><header><meta charset="utf-8"><title>我囗中文T</title></header><body><h1>我囗中文T</h1><p>今季興SloganTee，當中口號講咩未必睇得明，但個個搶住着英文字上身，好似高人一等。不過，邊個話番文就係等於型啲先？最近華人潮界掀起中文字Tee熱潮，台灣台啤隊籃球員兼藝人陳建州（黑人）設計「態度」T-shirt喺台灣爆紅，近日仲殺到埋嚟香港正式開賣，就連本地茶餐廳龍頭翠華都自家出品「我愛翠華」系列Tee，中國人潮撐中文字Tee，行步路都抬頭挺胸啦！<br>記者：葉雪芯<br>攝影：周旭文、黃子偉<br>Model：Gigi、Mixson@puremodel&#13;</p><p>香港代表──我愛茶餐廳</p><p>本土文化抬頭！早前星爺都同陳冠希合作推出「十分鐘搞檸掂」Tee，今次輪到本地茶餐廳大王翠華亦殺入潮流界，自家出產「翠華Tea完再Tee」，一共4款，包括「我愛翠華」、「我愛魚旦」、「我愛咖喱」、「我愛豬扒」，幾隻中文字，令人會心微笑。每款只賣一星期，夥計形容去貨情形為「快過坐火箭，極度唔夠賣」，前兩款一推出唔夠兩日就火速賣晒。每件Tee雖然只賣$38，但製作有誠意亦有創意，錫紙包裝袋加型爆Sticker，包裝袋上的Barcode貼紙詳細列明「款式」和「尺碼」，但全部變咗為「口味」和「份量」，最搞笑係多咗「成份」一欄──「100%創意，100%品味」，連細節都有齊晒，一啲都唔馬虎。𠵱家暫時只推出食物款式，但由於今次茶餐廳出Tee反應好熱烈，小記聽聞遲啲仲會出埋飲品系列，大家要密切留意！
</p><p>台灣代表──黑人「態度」Tee</p><p>香港有翠華，台灣有態度。由黑人所設計的「態度」Tee，自去年推出以來已賣出10多萬件。呢件Tee本來只係台灣台啤籃球隊隊員的球衣，籃球隊副領隊黑人（陳建州）話：「其實那只是我們去年SBL（台灣籃球聯賽）冠軍賽隊員上場的球衣，當時我們球員每個穿着大大隻字的「態度」字樣綠白T-shirt上陣，未想過會公開發售，更加想不到Tee會有爆紅的一天。」
</p><p>電話訪問黑人：唔介意多老翻</p><p>呢件態度Tee，黑人有想表達的Message：「去年那場冠軍賽，我們『台啤』對『裕隆』，初賽時我們已經落後0-2，不能再輸。台啤以近乎『雜牌軍』的組合打入冠軍賽，沒有錢，沒有後台和資源，為了要鼓勵士氣，所以設計了這件Tee。」雖然比賽最後還是輸了，但球賽結束後第二天，有很多球迷打電話到台啤要求購買球衣，甚至在夜市都靜雞雞賣翻版，於是決定正式推出。不過由於「態度」Tee沒有申請專利，所以冒牌貨不斷湧現，某些夜市店舖推出態度「台客」版，就連謝長廷去年選市長都着同一字款的「長廷」版，難得黑人完全唔介意：「很高興大家都認同我這種想法，受歡迎才會有翻版。這樣說不是鼓勵翻版，不過真心的不介意。『態度』原本就是想表達『越困難越要堅持下去』，如果翻版可以讓更多人『挺』這種態度，又有甚麼所謂？」</p><p>台星勁撐！</p><p>除了黑人着住上節目，身邊好友如大S、小S、羅志祥、范瑋琪、黑澀會美眉、棒棒堂男孩、星光幫、郭富城、張栢芝等都着過，唔紅有鬼。</p><p>其他中文Tee</p><p>售賣點</p><p>a.全線翠華分店（25412255）<br> <br> b.金豚堂（31162477）<br> 觀塘觀塘道396號毅力工業中心8樓U座<br> <br> c.89268（23962608）<br> 太子西洋菜南街226號2樓<br> <br> d.GOD（27845555）<br> 尖沙嘴海港城香港酒店3樓</p></body></html>