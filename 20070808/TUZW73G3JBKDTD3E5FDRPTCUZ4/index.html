<html><header><meta charset="utf-8"><title>散戶連線：為細價股上炷香</title></header><body><h1>散戶連線：為細價股上炷香</h1><p>前日細價股股災，唔少散戶走唔切，市場哀鴻遍野，Tfanman好慘咁話：「今日細價股只能用一個字嚟形容──『奠』，有時間，大家嚟上番柱香啦！」<br> Chickwingsr回應：「嗚、嗚、嗚，森信紙業（731）上路喇，一路好走。」森信昨收1.87元，再跌1.06%。</p><p>壯士斷臂保本再戰</p><p>苦主ear_chan話：「唉！蒸發咗一半身家。」<br> Anfy亦好無奈：「佢突然間跌咁多，完全冇諗到，真係唔知點算，走又唔係，留又唔係。」Waitat361就話：「感覺好似俾大戶打劫咁。」<br> 南光坊天話：「呢個禮拜咁跌法，屍骸越嚟越多，再係咁，真係通街死屍。」Phoebe22好嬲：「都話細價股靠唔住㗎啦！」<br> Handsomehouse更話：「喺呢個大上大落市，都係壯士斷臂，保本再戰。」<br> 正如Thomastiger話齋：「一雞死，一雞鳴。過一排，啲人又會唔記得，繼續炒細價股㗎啦！」<br> 2007220亦話：「大家放心，細價股生命力強，唔使太擔心。」亦因為咁，雖然炒細價股蝕唔少，但笨車子仍然勇者無懼：「唔買細價股，點追番之前輸落嗰條數呀！」<br>  http://www18.discuss.com.hk/viewthread.php?tid=4946103&amp;extra=&amp;page=1 </p><p>報料站</p><p>歡迎提供網上財經趣聞，資料一經採用，酬100元。<br> 請附姓名、電話及電郵地址，交business@appledaily.com</p></body></html>