<html><header><meta charset="utf-8"><title>Car通：LotusEuropaS<br>宋芝齡東張西望盼蓮花</title></header><body><h1>Car通：LotusEuropaS<br>宋芝齡東張西望盼蓮花</h1><p>提起宋芝齡Angel，第一時間諗起佢識韓文，專同韓星做訪問。年前韓流襲港，Angel即時熱到不得了，大小節目都有佢身影。採訪前問佢有無DreamCar，佢第一時間答：「Lotus！我好鍾意Lotus㗎！」拍攝當日，佢一入Lotus個Showroom就不停「東張西望」、左摸右摸，興奮莫名，名副其實小粉絲；笑着摸住蓮花呢一刻，Angel好可愛！<br><br>記者：梁美甜<br>攝影：陳偉強<br>Makeup&amp;Hair：William&amp;Davina@BeautyTech</p><p>驚喜　蓮花簡約美</p><p>Angel未坐過Lotus之前，就覺得Lotus外形細得嚟敏捷又跑得，線條又靚，最啱嬌滴滴嘅女仔揸，但又怕跑車款設備按鈕多太複雜，點知今日由灣仔ShowRoom坐入數碼港呢轉令佢完全改觀。「我好Surprise呢部跑車入面裝置原來好簡單，幾粒掣就可以控制晒HiFi冷氣，好正！」Angel猶如小朋友分享大發現一般興奮地說個不停，「我本身就鍾意簡約多啲，見到佢內櫳比想像中簡潔，而且外形線條仲咁靚，𠵱家就更加鍾意佢㖭！」四個字講晒，「靚得簡約」就係Angel對事嘅要求，Lotus完全符合晒佢嘅要求啦！
</p><p>荊途　克服到跑得靜</p><p>Angel自言Lotus車仔細細，似足玩具車，加上車身扁而細，行香港呢啲凹凸不平馬路應該會震得好犀利，點知兜完一轉返嚟，Angel又再次為Lotus改觀，「我仲以為會震到暈，點知部車不知幾定幾穩，仲好靜㖭！」我知，事關EuropaS嘅懸掛同之前Lotus好似Elise咁好唔同，新車吸震Damping柔化令避震能力提升不少；抓地力亦相應提高唔少，所以無再咁「登」囉！內櫳真皮桶椅亦幫咗唔少，因為EuropaS嘅座椅軟墊加厚咗，加上係桶形跑椅，「包」得晒成個人，自然坐得舒服啦！我最欣賞反而係部車夠輕身，唔到1,000kg再加埋個Kit包個UpgradeEngine同通窿Brake碟，令部車馬匹由200匹提升至225匹兼反應靈敏好多，隨時拍得住林寶堅尼呢類超跑！</p><p>經驗　主持本色問不停</p><p>Angel做慣主持，訪問嘉賓都習慣性會追問，所以一發現有咩地方新奇古怪就問個不停，好似話點解個Brake碟會「穿」窿、點解個門檻會咁高咁闊等等；坦白講，Angel問中我心底想要問嘅問題。坐過Lotus嘅人都知道上落車絕對係一門學問，因為車身低而扁，門檻高而闊，因此上落車都非常有難度，連Angel都話：「我要學坐！」梗係啦，Angel一心要擁有一部Lotus，所以學定點樣上落都啱嘅！其實EuropaS門檻高度已經降低咗少少，大約14mm左右，比Elise同EliseS好好多，不過對我嚟講依然辛苦到暈，上落車超難，若然着裙嘅話就一定春光乍洩囉！</p><p>LotusEuropaS規格</p><p>引擎：1,998c.c.直4<br> 馬力：200ps/5,400rpm<br> 扭力：282Nm/5,000rpm<br> 傳動：6前速手動<br> 驅動：中置引擎，後輪驅動	<br> 0-100km/h：5秒9<br> 查詢：RichburgLotus（28770810）</p><p>後記：一個開心電話</p><p>完成訪問同試車之後，傍晚時分電話響，看看來電，原來係Angel，傳嚟嘅係開心嘅聲線：「我今日真係好開心，好多謝你幫我搵到MyDreamCar，唔該晒！」其實要講唔該嗰個應該係我，得你咁合作兼唔怕日曬雨淋笑住任勞任怨任影相，嗰一刻，我都覺得好開心！原來快樂係可以感染㗎！</p><p>話你知：升級版EuropaS
</p><p>EuropaS原廠馬力都有成200匹，已經好犀利，代理仲加個Kit，Upgrade副引擎去到225匹，原先由0-100km/h要5秒9，𠵱家就5秒鐘就已經去到100km/h，你都咪話唔勁。升級版仲用咗通窿Brake碟，令跑車散熱快之餘，個Brake都耐用啲，反應快啲好啲啦！內櫳亦升埋級，用高級料同色皮，成部車Sharp醒晒，最抵死嘅係升咗級個價依然無變，你話筍唔筍？</p></body></html>