<html><header><meta charset="utf-8"><title>東龍島垂釣回暖魚穫大3倍</title></header><body><h1>東龍島垂釣回暖魚穫大3倍</h1><p>好唔鍾意香港四季不分嘅天氣，3月好似5月咁着晒短袖，過年唔凍，仲有人着住吊帶同我講恭喜發財。但天氣回暖，反而係釣魚發燒友喜訊，漁家話好耐未試過3月見到咁多魚，份量仲要係加大碼。想保證有魚上釣，去西貢東龍島喇，就算出到海食白果，都可以喺魚排過吓癮，魚排仲專登放啲大魚出嚟，畀你感受吓釣大魚有幾好玩！<br><br>記者︰劉昱蘭　攝影︰林栢鈞<br>Model︰Pinkster、Christy（IG綜藝社群）&#13;</p><p>魚大半個碼　曾日釣過百條
</p><p>漁民Jimmy從來都未試過喺3月嘅東龍島，可以有一日試過有120條魚上釣，條條都1斤以上，除咗多數係啲紅魚仔之外，仲有啲係大青斑同埋老虎仔㖭。不單只魚夠多，耐唔耐仲有啲大魚好驚喜，一般5、6斤嘅金錢斑竟可以重達8斤，平日唔夠1斤嘅火點變咗3斤重，釣到上水時真係嚇得吓人，仲以為自己認錯魚。Jimmy話今年特別暖，東龍島嘅水溫同水流，都好吸引一眾大小魚類，所以今個月收穫特別豐富。聽到Jimmy咁講，即刻想趁呢個好月學釣魚，問吓要有乜嘢裝備先。</p><p>魚排垂釣大小通吃</p><p>都算跟Jimmy學咗一陣釣魚，但我份人無乜運，眼見大家都有少少收穫，我就喺個海度等咗兩粒鐘都無料到，已經無乜耐性，索性叫Jimmy快啲載我返魚排玩好過。唔好以為魚排嗰啲魚係養殖魚，釣到都無乜癮，其實佢哋都係專登捉返嚟嘅深水魚嚟㗎，啲魚有大有細，我就鍾意釣魚仔，攞住個手絲排，放喺手指度，就直接感覺到魚嘅郁動好玩啲。如果好彩，喺魚排度都可以釣到幾斤重嘅大魚。</p><p>當紅加大碼魚流行榜<br>9吋長</p><p>紅魚，只係比平時大咗少少，但日釣過百嗰日，佢哋就佔咗100條，數量創下魚排開業以來歷史新高！</p><p>2呎長</p><p>火點大咗起碼3倍，變大程度最驚人。</p><p>2呎4吋長</p><p>金錢斑，由5斤變8斤。</p><p>即釣即蒸海上鮮</p><p>釣咗半日，最緊要都係醫肚，要食最鮮就梗要即釣即蒸喇，條魚食落真係好滑，除咗本身夠Fresh，師傅就更加係煮魚專家，個個客嚟親都係食魚喎，對掌握火候時間訓練有素，加埋魚排環境寧靜舒服，所有嘢夾埋呢餐真係Perfect。自己海釣交畀師傅即煮即食，畀$30-$50加工費就得。如果喺魚排釣到嘅魚，就要逐條計，1斤$30至3斤$120左右，$120食到條3斤嘅大青斑都抵喇。魚就即釣即蒸，但其他海鮮就要2日前預訂喇。</p><p>東龍島上遊古蹟</p><p>一場嚟到東龍島，梗係要上岸行個圈。東龍島係香港其中一個露營熱點，有天然風景亦有文化古迹，幾啱一家大細去玩。可惜拍攝當日唔好天，如果海上觀噴水岩肯定好壯觀，我試過個人企喺石崖邊，啲水仲可以噴到成個人咁高㗎。帶大家海上環島睇吓其他古迹風景先。</p><p>東龍島釣大魚資料</p><p>收費︰$88/位包來回船程及島上遊覽）或$168/位，另包12位用海鮮餐<br> 租小白屋︰2日1夜平日$600，星期六、日$1,000<br> 接送地點︰鯉魚門三家村碼頭/西灣河公眾碼頭（逸濤灣對出）<br> 查詢電話︰35800008<br> 報名地址︰鯉魚門海傍道中30地下</p></body></html>