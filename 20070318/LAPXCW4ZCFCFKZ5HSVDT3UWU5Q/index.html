<html><header><meta charset="utf-8"><title>26餓千金爭食<br>迫走張堅庭</title></header><body><h1>26餓千金爭食<br>迫走張堅庭</h1><p>無綫全新一輯節目《一擲千金》由張堅庭主持，昨日他與26位千金小姐在將軍澳電視廣播城進行開廠拜神儀式，少有在電視城出現的張堅庭已是人生路不熟，最可憐的莫過於在拜神時，26位換上銀色短裙新裝的千金小姐一聽到切燒豬拜神時即一擁而上，第一時間衝去燒豬枱前面，爭住切豬，身為節目主持的張堅庭，竟然冇位企，被迫站在最後排，怎也迫不到上前，後來監製林嘉穎發現不見了主持人時，才將張堅庭拉上前排。當切完燒豬後，一班千金小姐又顯得相當肚餓，個個不顧儀態爭住食，認真失禮。</p><p>大讚許冠文</p><p>張堅庭接手做《一擲千金》，自稱酬勞少過許冠文，他說：「許冠文係我師傅，記得80年我開始拍電影，透過阿B（鍾鎮濤）同陳友介紹下識到師傅，指點我拍戲，其實我都有睇之前師傅做嘅《一擲千金》，佢最叻係應付感動位，我最記得就係一蚊雞阿Joe。」<br> 採訪：楊潔雯<br> 攝影：陳順禎</p></body></html>