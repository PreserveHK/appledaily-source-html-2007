<html><header><meta charset="utf-8"><title>股場放大鏡：華置系股票逐隻炒 - 歐陽風</title></header><body><h1>股場放大鏡：華置系股票逐隻炒 - 歐陽風</h1><p>金匡企業（286）上周五股價再升20%，細細劉威力果然唔簡單。家族系內公司中，仲有一隻股份上周五出現異動，就係至祥置業（112），早兩個星期停牌後，上星期五復牌，最多升約20%，收市升15%，報2.34元，唔通系內股票逐隻炒？根據復牌通告，至祥正洽購若干位於本港之物業權益，一旦交易落實，將構成主要交易。<br> 至祥上周五成交263萬股，表面睇唔係咁大，但係已經係過去兩年多以來最大單日成交。至祥一向成交疏落，但係不動則已，一郁就非常之勁，05年頭試過由1蚊水平勁升，只不過個多月時間就升到上升5.85元高位，升勢之急勁，比得上今時今日嘅金匡。<br> 至祥本身從事物業投資，主要物業包括全資持有紅磡駿昇中心，去年第3季完成擴建後，有關收入今年應可大幅增加，另持有尖沙嘴明輝中心商廈及觀塘鴻圖道工廈。以上物業都屬租金收益相當穩定之物業投資，未知集團是否希望增加物業投資組合而增購物業。<br> 至祥截至去年12月底止年度純利9434.9萬元，跌22.36%，每股盈利27.85仙，往績PE約8倍。由於大股東劉氏連同長實（001）主席李嘉誠已持有公司近70%權益，街貨略嫌偏低，股份交投一向較為疏落，未必適合短炒，至於仲有無得升，就要睇公司會收購啲乜嘢物業。</p><p>中國七星候低吸</p><p>中國七星（245）係金匡同新數碼（276）之後，今年另一隻升幅驚人嘅股份，唔同嘅係七星較多芬佬入場，升咗幾倍之後仲喺高位頻密買賣。現持逾5%嘅基金，有景順香港、瑞銀同埋呢輪勁買中國消費品股嘅Keywise，其中以瑞銀近期較活躍買賣。七星搞緊嘅電視直銷，暫時未有其他上市公司模仿，算係概念獨特，況且眾多芬佬捧場好難大跌，如遇跌市值得趁低吸納。
</p></body></html>