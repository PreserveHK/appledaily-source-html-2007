<html><header><meta charset="utf-8"><title>窩輪搏擊：4471候低買入短炒 - 俊樺</title></header><body><h1>窩輪搏擊：4471候低買入短炒 - 俊樺</h1><p>人大同政協開完會，國內股市幾乎例牌插落嚟，今次都唔例外。上禮拜五溫總呢頭講完嘢，晏晝A股已經插，不過力度未算大，第2日人行宣布加息，相信A股今日都係瓜多過菜，唔多唔少都會連累港股。<br> 大家都睇到，上禮拜尾港股反彈，成交奀到不得了，禮拜五反反覆覆都係要下跌收市，10日線頂實，冇辦法攻得破，其實諗真啲，並唔係10日線阻力大，而係投資者對個市已經冇信心，而且唔少人手上有好多蟹貨，就算升破10日線，都係等沽貨而唔係買貨，個市又點會升得起？<br> 花旗嗰邊又唔生性，次級按揭越嚟越唔掂，加上曾經係金融市場之「神」嘅格林斯潘又走出嚟嚇吓你，花旗個市又點會掂？無論花旗嗰邊炒減息救市，定係炒通脹加劇（啱啱公布嘅CPI高咗好多），對美元滙價都好不利，啲錢走晒去買Yen，㗎仔出口股全部腳軟，成個環球股市都唔係好掂，你話今日港股會點？都係嗰句，港股嘅跌浪未完，逢反彈沽貨或造淡，唔會錯得去邊，不過，伯南克喺壓力之下，其實係有機會減息穩定個市嘅，消息一出，淡友一定俾人挾，大家造淡記住唔好去得太盡。</p><p>中移動C輪4471：港股今日會面對較大沽壓，支撐大市嘅責任相信會落喺近兩日比較強勢嘅中移動（941）身上，不過，如果沽壓太重，中移動都會下跌，不過，100日線68.2元會有幾好嘅支持，守得穩可以買啲中移動C輪4471炒轉短嘅。4471現價42仙，槓桿率16.6倍（有效8.7倍）博正股上試71.80元，升到呢個位，4471會喺53仙樓上，到價沽出，正股跌回67.50元止蝕。</p></body></html>