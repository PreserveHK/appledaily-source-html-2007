<html><header><meta charset="utf-8"><title>股路縱橫：注資隨時拍板中外運快上力 - 郭兆誠</title></header><body><h1>股路縱橫：注資隨時拍板中外運快上力 - 郭兆誠</h1><p>中國為要冷卻過熱經濟，上周末宣布加息0.27厘，加息會令樓市和股市降溫，但由於早已在市場預期之內（今年預計會加3次），而股市亦已由高位大幅回落，相信加息只會帶來短暫影響，後市依然可看好。<br> 息口上升，債重公司會有壓力，但對於持有大量現金的公司，卻係好消息，今日推介嘅中外運（598），就係呢類，但仲有好消息，就係注資行動已如火如荼，隨時會拍板，而大落後嘅股價亦會爆升。<br> 好消息逐點講：<br> 1.中外運手頭上揸住58億元現金（已扣負債），1年收存款息1.5厘約8000萬元，加息後會多收1000萬元。成億元嘅利息收入，對唔少上市公司係一個大數目，但中外運只要「精明」運用嗰58億元，每年收益起碼可以翻幾番。</p><p>現金多加息可受惠</p><p>2.中外運董事長趙滬湘，去年8月就話到明，母公司會盡可能將優質資產注入上市公司，事隔半年，注資時機已成熟，注入項目PE若係8至10倍，1年盈利就達5.8億至7億元，可令中外運盈利大增7至8成。<br> 3.06年（12月年結）的上半年，中外運盈利3.21億元，減36%，主要原因係高油價令海運業務見紅，但下半年經營環境已有好轉，估計全年盈利8億元，每股盈利0.19元；注資一搞掂，07年每股盈利可大升到0.32元，PE13倍計，股價已可見4字頭。<br> 4.油價回軟，航運業復蘇，幾隻海運股股價都由低位大幅回升，由去年11月開始到上周五止，中國遠洋（1919）升幅係87.5%，中海集運（2866）升49.7%，中海發展（1138）升42.3%，而中外運期內由2.66元升到2.96元，升幅只係11.2%，就以中海發展的42%升幅計，中外運股價應見3.77元。<br> 中國對外貿易持續上升，又大力發展物流，而油價亦回落，對中外運業務發展好有利，再加上有注資憧憬，中外運好快會上力，一衝破20日同50日線（同在2.98元），就確認大升浪開展，初步目標係2月高位3.46元，揸中線，睇4元。</p></body></html>