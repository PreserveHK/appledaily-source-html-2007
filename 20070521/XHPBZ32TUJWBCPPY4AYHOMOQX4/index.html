<html><header><meta charset="utf-8"><title>轆Book：公路上的單車<br>肥仔攝記：「輕鬆捐車罅！」</title></header><body><h1>轆Book：公路上的單車<br>肥仔攝記：「輕鬆捐車罅！」</h1><p>冇電單車牌嘅Model問：「咦，呢架係電單車？咁點解冇咗油缸嘅？」有電單車牌嘅攝記問：「得95kg，咪輕過我？呢架單車點解有前後碟煞？仲有副偈？」係，SachsMadAss唔只有偈，仲好有計，細部到半個電單車位已經夠泊，就算推上樓泊返屋企，樓下看更阿伯應該以為你買咗部新單車。125c.c.引擎啱啱好上到高速公路，兼且夠細部，塞車嗰陣用嚟捐車罅一流！<br><br>文：嘴嚼爺<br>攝影：陳陶鈞<br>模特兒：Meeko</p><p>重過架車照試！易揸！</p><p>人重過車又如何，肥仔攝影師：「操控好易喎，唔使踩，我懷疑唔識踩單車嘅都舞得掂。」</p><p>兩個人一齊坐　照行如儀</p><p>長腳妹試泊車：「半個車位都泊到！」</p><p>得棚骨　最慳位</p><p>你實會話：「望落SachsMadAss得棚骨，好似好化學咁……」其實開頭我都係咁諗，但知道Sachs係德國牌子後，崇洋嘅我已經放心晒；況且，就算係賣到成幾十萬一部嘅Ducati電單車咪又係皮包鐵，唔好彩起上嚟都幫唔到好多。<br> 叫價2萬3嘅佢，隨時平過你玩專業MountainBike，但係唔使你用力踩，落隧道過海、上東廊跑繞道都NoProblem。最重要係佢將電單車最方便嘅一面發揮到極限，泊後巷梗係冇問題，最正係一味靠攝嘅骨位（即路邊電單車位），只要半個車位就可以擺得入，出旺角落老尖都包有位。再唔係，車重只有95kg，如果你係兩棲類車手，有部貨Van或Pick-up，搵三五知己幫手抬埋上車，租一個車位就掂！唔係講笑㗎，如果你間屋夠位，推上樓放埋入屋都唔係天方夜譚！</p><p>肥人揸　頂得住</p><p>肥仔攝記體重過200磅，重過部車，但坐上去之後都嘩咗一聲：「套避震真係頂得順喎！」再挑戰極限，叫埋Model上車雙騎，真係估唔到丁屎咁細個位，都仲坐得落！不過，要提嘅係後座乘客上落要小心底下條尾喉，如果俾佢辣到就真係邊度都唔使去。<br> 開車時間，撻極力子都冇用，一定要剔到空波先着到車，着車後以一波起步，和250c.c.級差不太遠。用以上組合雙騎的確有啲勉強，但換上中等偏肥身形嘅筆者，上到4波未扭到盡都應該去到80km/h。另外，前後胎軨都係16吋，而且車架偷空晒唔食風，行上高速公路唔會好飄，可以接受。&#13;</p><p>50蚊　入滿油</p><p>講到尾，佢根本就係一部電單車，設備方面當然唔輸蝕，有齊前後碟煞、電撻腳撻、液晶顯示錶板等等，唯一唔慣嘅係上到車冇得夾住個油缸啫。講起油缸位，呢款車將油缸融入車架之中，所以容量只有5.6L。雖然唔使50蚊已經打爆油缸，但係125c.c.加上車身極輕，油費應該徘徊喺$0.3附近，荃灣入將軍澳一缸油夠行有餘。<br> 不過，座椅下完全冇儲物空間，最多只係單騎時加個網綁啲嘢喺僅有嘅後座位置，呢個可能會成為出車最大嘅考慮因素。</p><p>新車速蘋</p><p>讚：車仔細細似單車，女仔都揸得掂！<br> 125c.c.引擎，上高速公路無問題。<br> <br> 彈：油缸容積僅5.6L，記得要昅實燃油存量錶。</p><p>2007SachsMadAss125規格</p><p>引擎：	125c.c.風冷4衝程單汽缸SOHC<br> 馬力：	8.7ps/7,500rpm<br> 扭力：	0.82kg-m/7,500rpm<br> 車架：	單翼樑吊式車架<br> 傳動：	濕式多片4前速<br> 懸掛：	（前）正立套筒前叉<br> 	（後）預載調校單筒彈簧避震<br> 制動：	（前）碟式、（後）碟式<br> 輪胎：	（前）90/90-16M/C48J<br> 	（後）120/80-16M/C48J<br> 尺碼：	1,815×720×1,015mm<br> 座高：	855mm/720mm<br> 車重：	95kg<br> 油缸容量：5.6L<br> 售價：$22,800<br> 查詢：SachsHKLimited（27126779）</p></body></html>