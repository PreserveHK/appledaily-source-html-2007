<html><header><meta charset="utf-8"><title>ZUCCa演唱會貓行<br>借Sammi造勢</title></header><body><h1>ZUCCa演唱會貓行<br>借Sammi造勢</h1><p>品牌要紅要上位，方法其實有好多，不過本身名聲絕不弱的日牌ZUCCa，今次好聰明，識得借住Sammi「ShowMi」演唱會的氣勢，搞咗個小型FashionShow，力Sell07秋冬新貨，史無前例咁以Concert×FashionShow做宣傳。ZUCCa的秋冬系列就要去Sammi演唱會睇，但春夏新貨就已經全線賣緊，落舖就可以睇到啦！<br><br>記者：胡卓琳　攝影：陳盛臣<br>Model：JohannaF@Starzpeople<br>MakeUp&amp;Hair：Meegan<br>Zucca（25045216）<br>銅鑼灣百德新街66號地下C舖</p><p>春夏玩氣球形立體剪裁</p><p>ZUCCa秋冬系列就要等到8月先買到，暫時睇住春夏系列先。07春夏，ZUCCa設計師小野塚秋良罕有地減淡了過往的大膽前衞設計，今季以Balloon（氣球）的形態作為設計構思，上下身闊大，形態上以直筒而且散開的立體剪裁，塑造成球的形態。春夏系列的整體感覺很簡約，顏色以NudeColor（肉色）、及更貼近天然的顏色成為主色調，取代過往鮮明的淨白色，感覺一新。</p><p>今個春夏ZUCCa系列大部份的Item均以NudeColor為主，實在有別於ZUCCa的一貫作風。<br> 米白色One-piece裙$3,599<br> 米白色頸巾$1,399　深藍色牛仔褲$2,599<br> 白色短Boots$3,799</p><p>ZUCCa的設計大部份都可以「一件兩着」，就如這條吊帶One-piece裙，將上半身的一幅反下來，又變成半截裙，喜歡點襯都得。<br> 藍色背心$1,699　灰色吊帶/半截兩用裙$1,899</p><p>推介粉紅色的過頭笠風褸，無論擋風或襯衫都一流。<br> 粉紅色過頭笠風褸$3,399<br> 粉紅色FakePrint短袖Tee$1,399<br> 卡其色短褲$1,999</p><p>ZUCCa的立體剪裁最適合Layering的着法，背心配One-piece裙一樣得。<br> 立體剪裁長背心Top$1,999<br> 黑色One-piece裙$2,499</p><p>闊袍大袖的上衣向來都是ZUCCa的拿手好戲，反而今次推介Cotton料闊身束腳褲。<br> 淡粉紅色中袖Top$2,599<br> 橫間束腳褲$1,899</p><p>古典Model四面台行Concert<br>秋冬系列率先睇</p><p>Sammi演唱會一連8場，成為城中熱話，睇過的都必定有留意到開場時候的MiniFashionShow，可謂史無前例，12個剪晒Bob頭的Model着住ZUCCa12套秋冬系列，從四面台以貓步姿態走出來，伴住Sammi唱《唯獨你是不可代替》，淨係個勢都夠晒威水啦！向來形象鮮明的ZUCCa，07年秋冬就以雪紡、綢緞、絲絹、天鵝絨等配上冬季感覺濃厚的皮裘和粗冷，塑造成一襲襲突顯女性曲線美的衣飾。設計師利用不同物料的特性，透過各式手工及細節如打褶、皺褶、荷葉波浪為其衣飾添上富動感的線條，形象古典而型格，遺憾的是Sammi無揀番套着囉！</p><p>Sammi背後風采</p><p>ZUCCa的衫就留番畀Model，而Sammi自己的服裝就由設計師TomasChan設計，當中有一件背後如打開雨傘的「一遮」歌衫更被人認為是抄襲英國設計師HusseinChalayan的秋冬系列，其實一套有台型有睇頭的服飾又邊有話邊個抄邊個，至少本人覺得Sammi着得好靚。</p><p>花卉風景反轉看</p><p>各位ZUCCaFans必定有留意很多Products都印有「TAMIEH」一字，想知點解，要從鏡子睇倒影，鏡子反影其實是「HEIMAT」，中文解釋是「家園」的意思，或許印在Tee上的風景畫就是設計師小野塚秋良心目中的家園吧。不過，最重要是，Tee上的風景畫和花卉Print夠靚。</p><p>其他推介!</p></body></html>