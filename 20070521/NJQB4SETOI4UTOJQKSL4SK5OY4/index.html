<html><header><meta charset="utf-8"><title>新Game王：女機迷打NDSLite<br>最愛應援團</title></header><body><h1>新Game王：女機迷打NDSLite<br>最愛應援團</h1><p>聽過唔少NDSLite女機迷講過︰「女仔打機，唔似男仔不斷追新game，最緊要係好玩。」正當記者一廂情願，諗住女機迷仲係沉醉於舊game《瑪利奧賽車》之際，原來佢哋已經開始喪煲一隻出咗只有一星期嘅新game《應援團2》。又話女仔唔追新game？學佢哋話齋，咪因為隻game太過癮，夠好玩囉！<br><br>記者︰陸俊雄<br>攝影︰楊錦文、陸俊雄</p><p>唔多用腦最緊要快</p><p>對於「應援團」呢個名，唔多熟日本文化嘅朋友可能會好陌生，實情係指啦啦隊、打氣團等意思。《應援團》早在第一集時，已經大獲好評，到第二集同樣延續強勁打氣節拍，加上抵死嘅角色插圖，令少女們大叫過癮夠fun。實際上《應援團2》玩法好簡單，可以話係《太鼓之達人》嘅變種，跟住越來越快的音樂節拍，用筆喪篤螢幕上的123圓圈，或者睇準時間盡情打圈，總之唔多使用腦，反應快夠投入就過關。</p><p>《應援團2》Profile</p><p>對應機種︰NDS<br> 遊戲類型︰節奏音樂<br> 開發廠商︰INIS<br> 推出日期︰5月17日<br> 定價︰$256</p><p>《應援團2》Fans<br>Becky</p><p>「我仲係初哥階段，只玩啲節奏冇咁快嘅項目。」</p><p>Angel</p><p>「單係睇《應援團2》啲角色插圖已經夠過癮，好似睇漫畫咁。」</p><p>Susan</p><p>「打落越來越快，篤數字又要配合外圈加內圈，好刺激㗎！」</p><p>Sally</p><p>「啱啱先喺地鐵打完，隔籬個小朋友望住我起勢打圈。」</p><p>全情投入媾仔</p><p>女機迷除咗個個走去做啦啦隊之外，緊接另一隻近期最紅嘅，就係出咗兩個月嘅媾仔遊戲《Girl'sSide1stLove》。「Love」冇錯係談情遊戲，係名牌game《心跳回憶》的女追男變種，夠晒追得上今日社會潮流。遊戲畫面上，可以見到唔少有如少女漫畫的男角，個個面尖尖，返去《流星花園》年代。玩法可以話係舊酒新瓶，目的要成功約會對方，行街睇戲食飯乜都好，要人家成為你男友為止。</p><p>《Girl'sSide1stLove》Profile</p><p>對應機種︰NDS<br> 遊戲類型︰策略模擬<br> 開發廠商︰KONAMI<br> 推出日期︰3月15日<br> 定價︰$256</p><p>《Girl'sSide1stLove》機迷<br>May</p><p>「我衰咗幾次喇！俾對方話我安排嘅節目好悶，跟手拒絕咗我。」</p><p>Coral</p><p>「啲男角有成熟有後生，唔同性格要用唔同方法吸引佢哋。」</p><p>Jennifer</p><p>「有時一個人搭車悶悶哋，玩吓個game都唔錯呀！」</p></body></html>