<html><header><meta charset="utf-8"><title>國際網絡：做乜兼職最好搵</title></header><body><h1>國際網絡：做乜兼職最好搵</h1><p>百物騰貴，如果打工仔無得加人工，啲錢又唔夠使，點算好？除咗慳啲使之外，就梗係諗計搵外快啦！不過，家陣有咩秘撈最搵錢呢？<br> 網友annelouise喺《MSN》嘅討論區度話：「我會參加各式各樣嘅比賽，一年都可以搵到2000至3000蚊美金（約1.56萬至2.34萬元港紙）；又會幫手做一啲網上調查，大約可以賺到500蚊美金，就連執銀仔一年都有15蚊㗎！」</p><p>參加比賽贏獎金</p><p>睇落好似幾和味，但係一年有冇咁多比賽可以參加先？仲有，係咪個個都咁好彩贏到獎金呢？<br> Fabulosa就話會放貨上eBay賣，但就埋怨運費太貴會削弱利潤。<br> 不過，做生意始終都要成本，對手頭資金緊絀嘅打工仔未必適合。<br> 如果擁有一技傍身，搵外快就方便好多，好似網友Indy83咁，佢每逢周末都會充當攝影師，去婚禮幫新人影相，一個鐘收費都有75蚊美金（約585蚊港紙），呢類兼職收入相當豐厚。<br> 網友NMAZ就話：「除咗日頭份工之外，我間中都會兼職寫吓稿，或做吓編輯嘅工作，一年大約賺到2萬蚊美金（約15.6萬港元）。」<br> 佢份兼職係咪優差就好難講，但可以肯定嘅係，呢份工嘅收入一定多過好多打工仔嘅年薪。&#13;</p></body></html>