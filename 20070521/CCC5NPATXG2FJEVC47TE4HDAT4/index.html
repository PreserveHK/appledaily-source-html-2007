<html><header><meta charset="utf-8"><title>娛樂怪史：陳小韻偷內褲人贓並獲</title></header><body><h1>娛樂怪史：陳小韻偷內褲人贓並獲</h1><p>時間：99年6月1日<br> <br> 人物：陳小韻<br> <br> 地點：銅鑼灣馬莎百貨<br> <br> 經過：章小蕙舊愛「白頭陳」陳曜旻嘅愛女陳小韻，99年6月獨自行銅鑼灣時代廣場嘅馬莎百貨，佢當時諗住買行騷着嘅內褲，點知上演一幕買嘢唔畀錢，搞到俾馬莎嘅保安人贓並獲。陳小韻被判偷內褲罪成，罰款3,000蚊。<br> 陳小韻嗰日選購內褲，佢畀錢買咗一條，不過事後俾保安喺佢手袋搜出8條冇畀錢嘅內褲，價值700幾蚊。陳小韻上庭自辯時話：「我有攞起啲嘢，但因為顧住講電話，係男友（黃家諾）打嚟，男友話好快要返美國，我當時心情好差，由於我當時講電話好專心，所以唔知自己做緊乜。」佢仲話：「每個月媽咪畀7,000蚊零用錢我，我都有爹哋嘅附屬信用卡。」陳小韻希望用呢個理由向裁判官解釋冇心偷嘢，可惜裁判官指佢嘅辯解唔可信又唔可靠，疑點重重，加上控方有便衣保安目擊陳小韻偷竊經過，裁判官認為保安誠實可靠。拘捕陳小韻嘅警員都指出，陳小韻當日作供時話：「我一時貪心先偷嘢，畀我一次機會。」<br> 陳小韻出庭當日，雖然咁大件事，但男友黃家諾都冇陪喺佢身邊支持，佢哋兩個事後仲好快玩完㖭。陳小韻近年全職做模特兒，不過好少露面。<br> 本欄逢周一至周六刊出</p></body></html>