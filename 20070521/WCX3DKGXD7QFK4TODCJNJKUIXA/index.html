<html><header><meta charset="utf-8"><title>手機展覽：泰國直擊<br>Motorola新機潮拜會<br>RAZR2　一㩒一震勁搞鬼</title></header><body><h1>手機展覽：泰國直擊<br>Motorola新機潮拜會<br>RAZR2　一㩒一震勁搞鬼</h1><p>最近各大手機商每次有新機發佈，都要喺外地舉行發佈會；前有SonyEricsson，今次就輪到Motorola喺泰國曼谷搞記招，擺明要記者們抱住拜四面佛嘅心態，向旗下4大新機朝拜！其中以RAZR2同Z8最有睇頭，前者一㩒掣就即震，超強烈手感；後者特設彎曲機身緊貼面形設計，亦算別出心裁。<br><br>記者、攝影：許福合</p><p>今次發佈嘅4部新機中，包括有RAZR2V9、Z8、MOTOQ9同ROKERZ6，出席記者主要以東南亞傳媒為主；現場所見，佢哋一般都對外形特別、兼較好玩嘅V9同Z8較有興趣！</p><p>RAZR2V9玻璃機面夠硬淨</p><p>今次4大新機中，旗艦級機種當非RAZR2V9莫屬，今次係同系列第二代，一拎上手就發覺比第一代仲要輕同薄，比舊版RAZR足足薄了2mm；機身仍採用摺機設計，而物料雖然係玻璃材質，不過經過特別處理，非常硬淨，經常開合都唔使擔心失靈！<br> V9其中一個賣點，係外屏用上2吋26萬色TFT顯示屏，解像度去到240×320，現時摺機之中都暫未有對手！同時外屏還有輕觸按鈕，操控音樂播放，一按即會震一震，夠晒搞鬼，手感「特佳」。</p><p>記憶卡槽大疑問</p><p>作為RAZR2新機，功能自然齊全，包括有200萬像素鏡頭、內置《WindowsMediaPlayer11》及《Linux》操作系統，雖然暫時未知道可否自己安裝軟件使用，不過《WM11》絕對正到暈，可以預設CD封面，用落好似用緊MP3機，勁好玩！不過有咁多功能，想當然機身應該可以插卡喇！誰知搵勻機身，拆電開蓋都搵唔到，Motorola方面嘅答案就係樣辦機，所以未係Final咁話，而據筆者上網睇外國手機網站，就話可以支援2GBMicroSD，呢個問題暫時都未可證實。順便一提，同系列仲有部V8，主要分別係V9行3GHSPDA，而V8係GSM/EDGE，用家可視乎網絡而選擇。</p><p>Profile</p><p>制式：3GHSPDA<br> 體積：103×53×11.9mm<br> 重量：115g<br> 通話時間：8.3小時<br> 備用時間：280小時<br> 主要功能：200萬像素鏡頭、MPEG4/3GP拍片、WM11播歌、藍芽</p><p>Z8開蓋曉轉彎</p><p>另一部受人關注嘅Z8，其實早前3GSM都見過，機身仍然搶眼，黑色底色，配上綠色線條同按鈕，撞色效果相當唔錯；反轉機身可見到200萬像素鏡頭旁邊，加咗塊反光金屬片，既有保護效果，又可當作自拍鏡。<br> 不過講咁多外形，都唔及Z8超特殊設計曲面機身，當將Z8上蓋推開，上半部份會自動向前面微曲，作用係可以緊貼臉部角度！Z8另一個特點係使用Symbian，操作介面與Motorola向來使用嘅唔同，但對唔少手機用家，可能更易習慣！機身內置有80MB容量，想放多啲歌，可插多張MicroSD卡！</p><p>Profile：</p><p>3GHSPDA、200萬像素鏡頭、藍芽、2.2吋1,600萬色TFT、MicroSD卡</p><p>MotoQ9預載《WinMobile6》</p><p>睇個樣就知Q9屬於商務機種，用上GSM4頻/WCDMA/HSDPA，務求令用家可以一機走天涯，機身最搶眼當然係內置有鍵盤，E-mail不離身嘅人就非常方便，而機底亦設有媒體播放、相機及上網鍵，雖然設計唔算特別，不過機身夠薄，打字手感都算唔錯。<br> 操作系統會使用《WinMobile6》，用落會發覺佢嘅工作能力等同一部PDA，亦有齊晒SMS、MMS、電郵及MSN等功能，而睇網頁就會用到較快嘅《Opera》。睇全機規格，發現缺少咗Wi-Fi，今時今日，商務手機無得Wi-Fi上網，似乎就差咗啲喇！</p><p>Profile：</p><p>GSM四頻/WCDMA/HSDPA、200萬像素鏡頭、mini-USB、2.4吋6萬5色TFT</p><p>ROKERZ6音樂專機</p><p>ROKERZ6屬於滑蓋機，比起上代屏幕將會升級至2吋，並且與V9一樣睇齊，採用Linux系統，用家可以享受到更爽快反應。從鍵盤可以見到內置有音樂鍵，而多媒體軟件亦與其他新機睇齊採用《WM11》，主要媒體檔案如MP3、WMA、MP4、3GP都可播放，連受版權保護DRM都可照Play；具備200萬像素鏡頭及EDGE，拍攝及傳輸都有唔錯表現。
</p><p>Profile：</p><p>GSM四頻、200萬像鏡頭、EDGE、藍芽、microSD卡</p><p>查詢：Motorola（25063888）</p><p>記招花絮</p></body></html>