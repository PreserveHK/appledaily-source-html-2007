<html><header><meta charset="utf-8"><title>股海奇譚：<br>上海乜都有得炒銀行籌300蚊個</title></header><body><h1>股海奇譚：<br>上海乜都有得炒銀行籌300蚊個</h1><p>住喺上海嘅網友庫克風飛揚，見近日炒內地B股好好搵，短短10個交易日就升咗六成，諗住去銀行換美金炒B股，點知發現由股市衍生出嚟嘅「投資工具」，唔止有期權、窩輪，仲有銀行黃牛籌。</p><p>衍生工具點止窩輪</p><p>話說星期六朝早九點半，佢去咗徐家匯嘅中國銀行分行攞錢。當時佢攞到628號籌，見到輪到560號，仲差68個，諗住睇陣報紙就到佢。點知等咗成個鐘，先至排到573號，咁耐只係郁咗13個人。<br> 佢見唔對路，轉軚過淮海中路嗰間中國銀行。嗰陣大概11點半，佢攞到249號籌，顯示板話排到142號，仲要排多107個。到咗晏晝1點，只係去到176號，不過佢都未算最慘，當時有個排咗近3個鐘嘅客，仲同保安嘈㖭。<br> 等呀等，終於到咗銀行閂門一刻，仍未輪到佢攞錢，以6個位之差「飲恨」。</p><p>無本生利好過打工</p><p>庫克風飛揚呢個遭遇，並未得到其他網友同情，反而刺激佢哋嘅「創業」頭腦。<br> 網友LeftGame話，我決定辭職去銀行賣籌，每隔半個鐘就攞張籌，賣50至100蚊，應該會有市場，如果一日做成幾單生意，1個月開工24日，搵成7200蚊，好搵過好多大陸打工仔。<br> 點知庫克風飛揚話：「已經有黃牛咁樣做啦，一個籌300蚊，新聞都有報道，你遲咗喇。」<br>  http://www.tianya.cn/new/publicforum/Content.asp?idWriter=0&amp;Key=0&amp;strItem=develop&amp;idArticle=117371&amp;flag=1 <br> <br> 報料站<br> 歡迎提供網上財經趣聞，資料一經採用，酬100元。<br> 請附姓名、電話及電郵地址，交business@appledaily.com</p></body></html>