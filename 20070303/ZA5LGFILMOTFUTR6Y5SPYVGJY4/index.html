<html><header><meta charset="utf-8"><title>REVIEWS相機：SONYDC晒冷<br>Dream機玩上Blog為主</title></header><body><h1>REVIEWS相機：SONYDC晒冷<br>Dream機玩上Blog為主</h1><p>SONY好耐都無相機推出，估唔到最近一次過就推出4大系列9部新相機！咁多新機自然各人有各自心頭好，當中有Prosumer級嘅H9，亦有輕巧為主嘅T100，更有像素突破新高嘅W200，唔知有邊部啱你呢？覺得花多眼亂，睇睇以下幾位等佢哋講吓意見。<br><br>記者：許福合　<br>攝影：林栢鈞</p><p>T100影相上Blog
</p><p>SONY久未有新機推出，自然發布會都要大搞，更請來對正字好敏感嘅王貽興做主持，佢做主持有無講錯字筆者就無留意，不過被問到佢對數碼相機有幾多斤両，出人意表地豐富，事關佢同好多藝人一樣，登台出Show都經常拎住DC周圍影，所以SONY9部新機之中，唔使揀首選一定係T100，除咗個樣夠晒型仔之外，仲有黑、銀同紅色選擇，襯衫一流咁話，估唔到佢又幾貪靚。至於T100功能，王貽興最鍾意內置魚眼鏡同局部彩色效果，除咗可以拍出與別不同兼同有個人風格相片之外，拍得相片仲會用來放上Blog，同網友分享自己生活。</p><p>T100Profile
</p><p>感光元件：810萬像素CCD<br> 變焦：光學5倍、數碼2倍<br> 感光度：80/100/200/400/800/1600/3200<br> 屏幕：3"<br> 重量：141g<br> 記憶卡：MSDuo/ProDuo（內置31MB）<br> 體積：91.8×59.2×22.3mm</p><p>有新料</p><p>除咗T100，同系列其實仲有部T20，外形差唔多，主要分別係光學變焦只有3倍，機背屏幕亦還原至標準嘅2.5吋，其他大致上都差唔多，不過顏色就有黑、白、銀同粉紅色，好「色」之士一定啱心水。</p><p>H9影得夠遠</p><p>做Sales嘅阿傑，一向都係電腦迷，所以對相機要求係唔怕機大，最緊要勁！問佢點解唔直接用單鏡數碼相機，原來覺得要拎幾支鏡頭出去影相好唔方便，SONY新相機之中，佢就選H9做佢Dream機。問佢鍾意H9乜嘢？原來睇中H9有支大炮蔡司鏡，能夠有15倍光學變焦同1/4000快門，以Prosumer級相機之中，都算係數一數二，阿傑就讚佢「影得夠遠，旅行好用！」其實影得遠之外，H9另一專長就係夜攝，設有專用夜拍模式，全黑環境都一樣照影！而試用過後，佢仲讚H9夠爽快，事關H9使用咗由單鏡相機而來嘅Bionz影像處理引擎，配合人臉對焦功能，影人影景都一流。</p><p>H9Profile
</p><p>感光元件：810萬像素CCD<br> 變焦：光學15倍、數碼2倍<br> 感光度：80/100/200/400/800/1600/3200<br> 屏幕：3"　重量：407g<br> 記憶卡：MSDuo/ProDuo（內置31MB）<br> 體積：109.5×83.4×85.7mm</p><p>有新料</p><p>H9同期會推出一部Downgrade版H7，機身由黑色換成銀色，外表平民化，屏幕變成只有2.5吋，功能基本上相近，主要係缺少咗夜攝模式，不過仍保留將相片輸出至高清電視欣賞。</p><p>W2001,200萬像素
</p><p>唔算攝影專家嘅Winnie，對相機認識唔算深，問佢揀相機有咩條件，同好多人一樣，佢首先會睇相機CCD，所以新SONY相機之中，當然以W200成為Winnie愛機。W200可以話首部Prosumer級以下相機達到1,200萬像素，相片可去到4,000×3,000，用來作專業級印相都好夠用，而且咪睇W200像素咁高，佢仍然係輕巧型相機，厚度更只有22.2mm，放得落褲袋，攜帶亦方便！除像素高，ISO亦係高人一等，最高可達ISO6400，Winnie就話可惜W200要5月先有得賣，用來影煙花就啱晒喇！</p><p>W200Profile
</p><p>感光元件：1,200萬像素CCD<br> 變焦：光學3倍、數碼2倍<br> 感光度：100/200/400/800/1600/3200/6400<br> 屏幕：2.5"	重量：142g<br> 記憶卡：MSDuo/ProDuo（內置31MB）<br> 體積：90.9×58.5×22.2mm</p><p>有新料</p><p>W系列將會係新機之中嘅大家族，有成4部機推出，除咗W200，仲有W90、W80同W55，主要分別係W90係810萬像素，而W80同W55都係720萬，光學變焦都同樣係3倍，雖然功能上有些少出入，不過相信大多數用家都係睇樣同價錢買機。</p><p>S650勝在夠平
</p><p>咪以為掛得SONY招牌，價錢就一定貴，S650價錢就只要$1,390，好啱慳家一族嘅Dicky，雖然功能同其他幾部新機略有不及，但要唔使千5價錢，又唔可以要求咁多。Dicky：「我平時都只係影吓生活照，有時去旅行影吓相留念。」如果你同佢用途相近，S650其實都應付自如，有720萬像素，功能簡單易用，介面以圖示及提示為主，好易熟習操作,而且電源方便使用AA電芯，換電亦係好方便。</p><p>S650Profile	</p><p>感光元件：720萬像素CCD<br> 變焦：光學3倍、數碼2倍	<br> 感光度：100/200/400/800/1000<br> 屏幕：2.0"	<br> 重量：178g	<br> 記憶卡：MSDuo/ProDuo（內置31MB）<br> 體積：91×61×27mm	<br> 查詢：SONY（23452966）</p><p>Bytheway</p><p>電子產品代理黐咗線，一次過推出全個系列產品，你Olympus6部呀，我Nikon7部，今次輪到SONY，竟然係9部，部部功能差不多，你叫消費者怎選？<br> 選不到，就買口碑最好的，所謂口碑，就是明星效應和廣告吹捧。這批新機好不好，一眼就看出，我只揀T100，外觀靚仔、CarlZeiss鏡、5倍光學變焦、細細部，這就足夠，其他新機，我沒有興趣，一千蚊也不會買。<br> T100不打小型DC市場，是針對一班Blog友，一群「偏向自閉」的電腦網友，不斷分享私生活，希望得到別人的認同，給人看自己的私生活是幾咁有型。所以T100有型就是賣點，功能不重要，將相片加入不同效果，直接放上自己Blog就可以。<br> 說T100強，因為小巧的機身內擁有大機的設備，ISO3200、810萬像素CCD、5倍光學變焦、CarlZeiss鏡頭等，這樣Pro的功能，但只配上一個玩具的外殼141g，輕輕巧巧就夠用。<br> <br> 文：伍旋卓</p></body></html>