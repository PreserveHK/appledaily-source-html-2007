<html><header><meta charset="utf-8"><title>普洱消滯　炒肉唔肥膩</title></header><body><h1>普洱消滯　炒肉唔肥膩</h1><p>「得閒飲茶吖！」幾乎係香港人嘅口頭禪，飲茶亦成為香港人生活嘅一部份，有冇諗過茶唔只可以飲，更加可以食，當然唔係攞茶葉入口𡁻咁原始啦，而係用茶葉煮餸，從食物中品嚐啖啖茶香。至於邊種茶配煮乜嘢食材最好？泡茶有乜技巧至唔嘥料？今日四位大廚實行中西合璧，教大家煮番幾味茶菜，以後仲邊使得閒至飲茶先！<br>記者：趙珮倩<br>攝影：周旭文</p><p>示範：帝京酒店中菜及西菜部大廚（電話：29288822）<br> （左起）黃君（上海菜助理主廚）、陶國檢（中餐行政總廚）、陳偉民（糕餅總廚）、嚴正求（行政總廚）<br> </p><p>龍井蝦仁</p><p>需時：15分鐘（不計醃蝦時間）<br> 價錢：$45/3人<br> <br> 材料：蝦仁8両、龍井茶葉1錢、鹽少許、蛋白1隻<br> <br> 做法：龍井茶葉加入50毫升熱水（約65℃至75℃，先燒開水，攤涼一會以溫度計量度），泡10分鐘備用。將蝦仁拌以1湯匙龍井茶水/鹽/蛋白，放入雪櫃醃1至2小時；燒熱油，將蝦走油，撈起瀝亁；再燒熱鑊，倒入餘下泡好的龍井茶連茶葉，蝦回鑊，急炒至收亁水即成。<br> <br> 貼士：蝦仁走油時，不宜猛火，油溫最好保持3成熱左右，太熱的油會令蝦仁炸至表面太硬；而油不夠熱的話又會令醃在蝦仁上的蛋白甩掉。&#13;</p><p>知多啲：龍井是綠茶的一種，屬未發酵的茶，色清味甘，配搭海鮮至為適合。杭州是有名出產龍井茶的地方，以獅峰山龍井村所種的為上品，而清明前採收的「明前龍井」則最靚、最清香，亦比較貴。泡龍井茶，水溫不宜太高，否則會令茶葉釋出苦味，浪費上好茶葉。</p><p>茶皇菌霸燴牛仔</p><p>需時：1小時（不計醃牛仔肉時間）<br> 價錢：$80/4人<br> <br> 材料：牛仔肉4両、普洱1両、生抽/鹽/豆粉/糖/雞粉/豉油各1/2茶匙、山根2両、迷你露笋12條、洋桃菌1両、蛋1隻<br> <br> 做法：牛仔肉切粒，以生抽/鹽/豆粉醃40分鐘備用；普洱茶葉連泡兩次後即刻倒出，第三泡茶以一碗滾水泡2分鐘後倒出盛起；洋桃菌浸腍，剪開洗淨，再浸約1/2小時備用；山根/洋桃菌汆水瀝亁；將1/2碗普洱茶以及1/2碗浸過洋桃菌的水加入鹽/糖調味，然後放入山根浸大約20分鐘至入味上碟；露笋炒熟上碟；牛仔肉煎熟表面盛起備用；洋桃菌炒香後，灒入剩餘的普洱茶以及浸過洋桃菌的水，下鹽/糖/雞粉/豉油/生抽，牛仔肉回鑊兜熟，以豆粉埋芡上碟；最後將蛋炒熟切絲，鋪上面點綴即可。<br> </p><p>知多啲：普洱茶苦中帶甘，感覺豐厚潤甜，生津消滯，有助降低血脂及膽固醇，配肉類吃起來不覺肥膩啦。至於泡普洱宜用100℃滾水，才能逼出更多層次的茶味，釋出香氣。</p><p>綠茶鹽燒三文魚</p><p>需時：15分鐘<br> 價錢：$120/3人<br> <br> 材料：三文魚柳200克、珍珠露笋10條、綠茶粉2茶匙、鹽/胡椒粉各少許<br> <br> 做法：三文魚柳以鹽略醃後，放入已預熱的焗爐，以180℃焗約6分鐘至5成熟，上碟待冷；珍珠露笋汆水，伴碟。食用時，撒上已混合好的綠茶粉/鹽/胡椒粉。<br> <br> 貼士：綠茶粉不宜跟魚肉同焗，進食時才蘸，否則魚肉會變色，影響賣相。&#13;</p><p>知多啲：綠茶味道清淡，適宜配搭三文魚，才不致喧賓奪主，兩敗俱傷。綠茶有利尿、化痰、解毒、清熱、寧神和消除疲勞等功效，而茶中所含多酚，會刺激身體製造重要的抗氧化劑和解毒酵素，能阻止致癌物質變生。至於泡綠茶葉以約80℃水溫為佳，泡綠茶粉則約40℃至60℃即可，建議每2克綠茶粉可泡入450毫升水。</p><p>茉莉花茶果凍</p><p>需時：1小時<br> 價錢：$50/5人<br> <br> 材料：香片80克、砂糖150至200克、魚膠片10片、金箔適量、桑梅5粒<br> <br> 做法：先將香片泡入滾水沖一沖，再泡入1公升熱水浸約20分鐘，然後隔走茶葉，拌入砂糖至溶；魚膠片以冰水浸軟後，隔水加熱至溶，然後徐徐倒入香片茶中，慢慢攪拌，再倒入模具，冷藏約30分鐘。最後將凝固的茶果凍取出脫模，放上桑梅/金箔點綴即可。</p><p>知多啲：香片是以清茶或綠茶為底，再加薰以新鮮茉莉花蕾而成茉莉花茶，芳香鮮靈持久，味道清淡甘醇，西餐甜品常以之配搭。泡香片，水溫約85℃左右為佳，能讓花香與茶味理想地融合起來。</p></body></html>