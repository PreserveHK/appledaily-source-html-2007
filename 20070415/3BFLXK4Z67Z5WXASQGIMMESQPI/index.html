<html><header><meta charset="utf-8"><title>金手指：鉬 - 孫柏文</title></header><body><h1>金手指：鉬 - 孫柏文</h1><p>好，今日孫柏文就學下隔籬方卓如兄嗰種「超簡短、勁搞嘢」嘅起題方法，就用一個「鉬」字為題。<br> 相信大家都知道，今期大熱嘅洛陽欒川鉬業（3993）就快上市，現在做緊公開招股。孫柏文相信大家都喺呢間公司來港之前，應該唔知「鉬」或「欒」係乜，甚至好似我咁，連讀都唔識讀，讀嘅時候唔知點發音。有見及此，我當然「自我增值」，睇下「鉬」究竟係乜同有咩用。<br> 大家都可能學我咁，有睇過「鉬」有咩用，知道「鉬」呢樣嘢原來係用來製造啲非常高檔，非常昂貴嘅機器同用具。喺我做緊research嘅時候，我就搵到花旗國政府地質調查局一份關於「鉬」嘅報告。睇完之後，我就第一時間用電郵寄畀《利字當頭》總舵說利世民兄睇，叫佢喺份報告當中，搜尋「substitution取代」呢個字。寄完都冇五分鐘，世民兄就回覆話：「我一定會做爆孖展去抽！」<br> 世民兄有咁嘅回覆，絕對唔出奇，原因係如果你喺份報告搜尋「substitution取代」呢個字，就會搵到句「Thereislittlesubstitutionformolybdenuminitsmajorapplication當今世上鉬係難以代替」嘅說話。即係話鉬價升多幾倍，啲人都要照用。現在，因為早前招股嘅碧桂園（2007）已經將用咗大量孖展資金，所以如果你借到孖展，應該相比上易抽到洛鉬。</p><p>最後，好多人話我哋香港人「讀書為了求分數」，孫柏文不但只唔同意，仲覺得我哋深信「終身學習」同「通識教學」。原因係我搵關於「鉬」元素資料嘅時候，發現港人網上最流行嘅Yahoo漢英字典，最多搜尋嘅字就係「鉬」呢個字。大家可能會問：「呢個只可以證明大家相信終身學習，如何證明相信通識教學呢？」問得好！抽洛陽欒川鉬業嘅新股，就知道佢哋喺洛陽欒川嘅地方做鉬嘅生意，所以搜尋「鉬」呢個字絕對不足為奇，不過如果大家留意，睇下第二最多搜尋嘅字，原來就係「欒」呢個字。雖然同間公司做乜嘢生意無關，不過我哋嘅求知欲就強到就連「欒」呢個字都睇埋，咁仲唔係「終身學習」、「通識教學」？<br> 金手指網誌： http://phatdat.blogspot.com </p></body></html>