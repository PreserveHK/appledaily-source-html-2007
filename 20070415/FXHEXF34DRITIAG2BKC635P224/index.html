<html><header><meta charset="utf-8"><title>超市着數：<br>超市儲分攻略</title></header><body><h1>超市着數：<br>超市儲分攻略</h1><p>作為一個精明消費者，當然唔會放過任何儲積分換着數嘅機會，所以碌卡儲分、買衫儲分、入油儲分……𠵱家去超市Shopping一樣有得儲分，儲儲埋埋當現錢使，咁先至叫精打細算。今日我哋就專攻百佳、惠康兩大超市，目標係要儲夠指定分數換取$10消費額，睇吓邊間儲分玩法真正至快至慳，益到顧客。<br><br>記者﹕趙珮倩　攝影﹕伍慶泉<br>Model：Wing@TheGroup</p><p>百佳：買$2,500賺$10　忽然送分</p><p>百佳儲分，先要登記成為「易賞錢」會員，之後就獲發會員卡1套4張，包括1張主卡及3張迷你卡，可以全家總動員累積分數至同一戶口，每次惠顧百佳、TASTE、GOURMET和GREAT都可賺取積分，須購物滿$5方可獲1分，餘此類推，儲夠500分可以換$10現金劵。獎賞積分之有效期為2年，每張換領之現金劵有效期為30日。<br> 嘩！咁咪要買成$2,500先換到$10現金劵？咁又未必，皆因某些指定貨品會送分，專攻呢類貨品就更快換到$10現金劵。記者去過5間位於九龍城、跑馬地、東涌、黃埔、將軍澳嘅百佳，發現送分貨品間間唔同，要搵着數要用多啲腳骨力。</p><p>五大至快至慳賺分貨<br>優鮮沛健怡紅莓汁</p><p>$6.90，買1件送50積分，買10件花$69就有500積分換$10現金劵。（a）</p><p>御前之麵</p><p>$10/5件，送35倍積分。買40包畀$80，16分變560分，換到$10現金劵，仲賺60分。（a）</p><p>佳之選泰國有機香米</p><p>$29.9，買1件送100積分，買5件即$149.50就已經有500積分。（b）</p><p>廁所洗淨師</p><p>$19.90，買1件送50積分，買10件畀$199可得500分喇。（b）</p><p>卡夫意大利薄餅芝士絲</p><p>$56.8/2件送100分，即係買10件$284就有500積分。（b）</p><p>百佳分店：<br> （a）黃埔花園第12期地庫2號<br> （b）將軍澳新都城第2期平台36至57舖</p><p>個人清單唔夠貼身</p><p>大部份百佳都設有會員優惠站，拍吓卡就會彈張個人購物清單出嚟，百佳話清單上之推廣貨品及優惠都切合顧客的個人購物習慣，間間唔同，但只可於列印該清單之分店使用。不過，記者先後於5間百佳拍卡，都發現唔到一件心水貨；而每張清單最尾部份的積分獎賞推介，不約而同都係話買滿$150寵物食品就送500積分，但我冇養寵物喎！</p><p>惠康：買$2,000賺$10　儲分點多</p><p>惠康儲分先要登記「八達通日日賞」，之後在其參與商戶包括惠康、屈臣氏、麥當勞等店舖消費，不論任何方法付款，都可以嘟八達通儲積分（R）；消費$2就有R0.01，每R1可當$1使，換句話說，即消費$2,000可有R10當$10使。<br> 記者巡查了3間惠康，發現「日日賞」明碼實「分」，冇百佳下下送分咁闊佬；若只以在惠康消費來計，就必須買夠$2,000先賺到$10現金消費。</p><p>快速買滿$2,000<br>金象牌頂上泰國香米（5公斤）10包</p><p>$61.9x10=$619
</p><p>Lux沐浴露（1000ml）10支</p><p>29.9x10=$299</p><p>家樂牌雞粉（575g）10罐</p><p>$38.9x10=$389</p><p>皇冠衞生紙10包</p><p>$57.8（2包）x5=$289</p><p>特惠牌粟米油（5公升）7支</p><p>$57.9x7=$405.3</p><p>埋單﹕$2,001.30<br> <br> 惠康分店：將軍澳都會豪庭1樓132舖</p><p>街訪<br>平嘢未必啱心水&#13;</p><p>百佳張個人購物清單上，通常搵唔到合心意嘅嘢，亦唔會貪某牌子嘅米送積分而轉食。</p><p>我覺得八達通易儲分啲，因為好多商戶都用得，唔覺唔覺就儲到10分當$10使。</p><p>我一向冇留意儲分嚟做乜；其實最重要係貨品質素，食壞人嘅話送幾多分都係假！</p><p>兩間超市嘅分都儲，覺得八達通分難儲啲，百佳成日有啲貨會送分，但又未必啱用。</p><p>結論﹕啱使至係真優惠</p><p>百佳最少買$69就可以換到$10現金劵，而惠康點都要買夠得$2,000先有$10回贈，相差$1,931，表面上贏幾條街；不過，前者指定之送分貨品，又未必人人啱使；相比之下，「日日賞」玩法簡單，使用範圍較多，既可買合用嘅嘢，儲分兌換現金消費機會亦唔少。所以，總括一句，啱使至係真優惠，否則買埋一堆無謂「垃圾」返屋企，咪盞倉租都蝕埋，香港地寸金尺土㗎，老友！</p></body></html>