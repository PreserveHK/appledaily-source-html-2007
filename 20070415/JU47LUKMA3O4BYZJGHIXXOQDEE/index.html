<html><header><meta charset="utf-8"><title>10大最貴當造生果：貴40倍　$430宮崎芒<br>每年僅1萬個&#13;</title></header><body><h1>10大最貴當造生果：貴40倍　$430宮崎芒<br>每年僅1萬個&#13;</h1><p>看了Top10貴生果，我想第一時間走到生果店後門，看看有沒有賣不掉而吃不完的過期極品生果。「唔使旨意，先生，你走啦，10年喇，我估到賣幾多，唔會有剩貨㗎。10年前試過一次有批日本水蜜桃賣唔去，咪自己食晒囉。」賣幾百元一個的生果，很夠膽，不是怕蝕本，而是全店生果總值過百萬，好像間小型珠寶金行。<br>記者︰劉昱蘭<br>攝影︰伍慶泉、楊錦文<br>Model︰珊（IG綜藝社群）<br>鳴謝︰永富食品公司</p><p>TOP1　1樹1個芒果</p><p>宮崎芒係世界芒王，當造期短，只在4月上旬至6月上旬有得食，數量非常少，兩個月間只有約10,000個供應全球。<br> 數量少，因為宮崎芒果係1樹1果，最多2果，唔夠靚嘅會喺未熟時已經摘咗落嚟做副產品，所有營養都谷晒落嗰1-2個芒果，先會種到成個手掌咁大。<br> 宮崎芒係台灣加澳洲混種，酸甜兩味混和啱啱好，香味比一般芒果濃又多汁。<br> <br> 宮崎芒$350-430/個<br> 呂宋芒$8-10/個<br> 相差約40倍</p><p>TOP2　甜度20佐賀蜜柑</p><p>無渣無核、皮薄肉超甜，甜美嘅蘋果甜度約12-14度，佐賀柑甜度達20度。個樣實淨飽滿，全因當地日夜溫差大，土壤啱種柑。<br> <br> 佐賀柑$48/個<br> 中國柑$2/個<br> 相差24倍</p><p>TOP3　1樹4粒枇杷果</p><p>枇杷果原產自中國，但古時傳咗過日本，混種出嚟嘅枇杷甜好多。同宮崎芒一樣，唔夠靚嘅枇杷會被剪去，一棵樹只剩3-4粒，成熟時用紙袋包住，唔俾雀鳥啄食。<br> <br> 日本枇杷果$298/9粒<br> 中國枇杷果$9/約6粒<br> 相差約22倍</p><p>TOP4　配種白肉木瓜</p><p>外表似青木瓜，入面則係白肉，食落似蜜瓜，佢唔係基因改造，係近呢兩年培植出嚟嘅新品種。<br> <br> 白肉木瓜$65/個<br> 中國木瓜$10/3個<br> 相差約20倍</p><p>TOP5　除鞋臭晚白柚</p><p>比起沙田柚，晚白柚皮光肉滑靚仔好多，日本人仲會掛住喺榻榻米門口位除鞋臭，待熟咗食完之後，仲會用埋柚皮沖涼美白。<br> <br> 晚白柚$148/個<br> 沙田柚$8-10/個<br> 相差約16倍</p><p>TOP6　熊本西瓜</p><p>四方西瓜好出名，但要等到6月左右先係最靚，𠵱家4月當造嘅有熊本西瓜，皮只有1分咁薄，撞一撞都爛，淺粉紅色嘅果肉，好似蜜糖咁香甜，你話係咪抵畀多啲錢試一試先。<br> <br> 熊本西瓜$398/約5kg<br> 中國西瓜約$30/5kg<br> 相差約13倍</p><p>TOP7　靜岡蜜瓜</p><p>用同樣都係網紋蜜瓜嚟比拼先夠公平，靜岡蜜瓜唔單止係網紋瓜，有T字椗先係正貨，靜岡蜜瓜纖維特別多，又係一棵一瓜，有乜辦法唔貴先？<br> <br> 靜岡蜜瓜$428/個<br> 台灣翠玉瓜$38/個<br> 相差約11倍</p><p>TOP8　金星蘋果</p><p>以蘋果聞名嘅日本青森，種出呢種個樣似雪梨嘅金星蘋果，富士蘋果咁大個，咬落特別爽口又有香濃果味。<br> <br> 金星蘋果$32/個<br> 中國蘋果$10/3個<br> 相差約10倍</p><p>TOP9　高糖奇異果
</p><p>日本Product出名講包裝，呢隻奇異果唔止包裝靚，仲要特別高糖，所以甜好多，果香味係普通奇異果的Double，當造期只有3月至5月。<br> <br> 日本奇異果$12/個<br> 澳洲奇異果$10/3-4個<br> 相差約4倍</p><p>TOP10　荷蘭啤梨</p><p>長形嘅荷蘭啤梨睇落瘦削無肉，但咬落係腍好多，味濃多汁，所以好多小朋友特別鍾意食荷蘭啤梨。<br> <br> 荷蘭啤梨$9/個<br> 澳洲啤梨$4-5/個<br> 相差約2倍</p></body></html>