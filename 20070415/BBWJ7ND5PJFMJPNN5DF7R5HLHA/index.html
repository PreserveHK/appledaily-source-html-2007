<html><header><meta charset="utf-8"><title>轆Book　走向都市化：<br>CR-V收起士啤胎　粗豪變斯文</title></header><body><h1>轆Book　走向都市化：<br>CR-V收起士啤胎　粗豪變斯文</h1><p>原來唔單止觀察一種動物嘅進化，可以知道一個地區嘅環境發展，觀察一款車系嘅進化亦同樣可以；小記觀察過本田CR-V後，就知道過去10年都市化現象不斷蔓延，郊外林地逐漸消失，皆因由第一代發展到家陣第三代，外形上嘅郊野味越來越淡，而房車味就越來越濃，證明用得着CR-V嘅郊野地方漸漸減少，而本田亦要將CR-V變到成部房車咁嚟襯番高度發展嘅現代都市。<br><br>記者：周達之　<br>攝影：伍慶泉　<br>模特兒：Chimpy</p><p>士啤胎不見了</p><p>離遠望見呢部黑色車身嘅新一代本田CR-V，差啲以為係一部豪華房車，事實上CR-V嘅設計真係一代比一代優雅。對比番第一代，新車嘅外形更加流線，車頂圓潤不在話下，側窗更係向尾部水滴式收窄，充滿咗房車款嘅流暢線條，而最明顯嘅莫過於將車尾掛上後備輪胎嘅設計取消，後備輪胎擺番落尾箱，呢個新設計僻去咗濃烈嘅越野味，變到成個斯文人咁款。呢個改變好明顯係為咗市場需要，所謂適者生存，動物要改變自己嚟適應不斷改變嘅環境，車又何嘗唔係呢。</p><p>咪睇佢斯斯文文</p><p>雖則CR-V外表變得斯文，但查實內裏依然奔騰。今次介紹呢個版本係採用咗2.4公升i-VTEC引擎，最大馬力有成170匹，最大扭力22.4kgm/4,200rpm，小記用佢嚟試上大斜路，完全係輕鬆自如，唔會有牽強嘅感覺，相信就算喺載滿人嘅環境下亦可以應付自如。<br> 試行了一段中速路段，踏下油門，引擎隨即順暢高速運轉，加速流暢，一啲都無粗魯嘅感覺，只係感覺上新CR-V嘅懸掛好似比以前調得硬咗一丁點，令司機對路面嘅感覺多咗一丁點。後座嘅震動感似乎多過前座，段估係因為車身前面佔嘅重量比例多啲嘅關係。<br> 新車重心較低，轉彎時車身傾側無上代咁明顯，相信去到郊外開快少少入彎都唔會太Fing。車重約1.5噸，唔算好重，所以無乜鈍嘅感覺，而整體操控反應似乎遠離咗SUV，傾向房車多啲。</p><p>最緊要安全</p><p>內櫳方面，空間夠大視點夠高，加上CR-V本身唔係牛龜咁大嗰隻，所以揸起上嚟都幾輕鬆。音響等設備一應俱全，車頂設天窗一個夠晒開揚，不過或者值得一提嘅係佢嘅安全設備，CR-V配備咗前座雙安全氣袋，亦有自動預縮安全帶，廠方話安全帶可以喺氣袋爆出前0.008秒、或者有一定程度的撞擊時自動收縮，而ABS、EBD電子制動力分配系統、BAS電子式煞車輔助系統等等，都可以大大增加行車時嘅安全性。</p><p>記者點睇
</p><p>講真一句，外形變得斯文咗感覺上會以為佢嘅Off-road表現會差咗，但試過之後其實除咗套懸掛校硬咗啲之外，本質上係無乜分別，反而副偈仲提升到170匹，好力咗唔少。雖然亦有2.0公升版本，不過馬力呢樣嘢無人嫌多，小記都係鍾意2.4版本多啲。</p><p>CR-V進化史<br>第一代</p><p>CR-V雖然只有三代，但外形變化就唔少；95年推出嘅第一代四四方方，一睇就知係用嚟行Off-road，而當時嘅引擎只有2.0公升版本。
</p><p>第二代</p><p>01年第二代已開始有變得流線嘅迹象，採用咗2.4公升i-VTEC引擎，車尾嘅後備輪胎亦凸顯出佢嘅野外性能，而今次介紹嘅第三代就取消咗呢個設計。</p><p>．外形斯文靚仔咗<br> ．引擎好力加速暢順<br> ．安全設備夠多</p><p>．懸掛設定較上代硬，走Off-road會震多少少<br> ．無+/-波，無咁多嘢玩</p><p>HondaCR-V2.4ZL規格</p><p>引擎：2,345c.c.直4DOHC<br> 馬力：170ps/5,800rpm<br> 扭力：22.4kgm/4,200rpm<br> 傳動：5前速自動波，前輪驅動<br> 尺碼：4,520×1,820×1,690mm<br> 軸距：2,620mm<br> 車重：1,520kg<br> 售價：$269,000起<br> 車輛提供：偉昌汽車（23030328）&#13;</p></body></html>