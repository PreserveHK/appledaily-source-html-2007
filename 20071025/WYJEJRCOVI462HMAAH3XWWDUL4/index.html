<html><header><meta charset="utf-8"><title>奸人誌<br>當年拍劇遭強暴　姚瑩瑩虐打艾威大報復</title></header><body><h1>奸人誌<br>當年拍劇遭強暴　姚瑩瑩虐打艾威大報復</h1><p>第四回<br>每晚無綫台慶劇《奸人堅》播出時，都會看到艾威在劇中飾演的老婆奴凌雲軒，慘遭姚瑩瑩飾演的霸道老婆張帶蓮糟質，令廣大巿民甚為同情這個小男人。不過艾威縱橫電視圈近29年，坦言今時今日情願扮老婆奴角色，也不願做大男人蝦女人，心明觀眾口味；至於在劇中倀雞霸道的姚瑩瑩，則希望借演激烈奸角闖出血路。</p><p>劇集《奸人堅》中的主角奸人堅由黃子華飾演，最喜歡到處胡作非為，衰得街知巷聞，劇中另一角色由姚瑩瑩飾演的角色張帶蓮，同樣引起坊間爭議，此女為人霸道，最愛聲大夾惡呼喝辱罵老公艾威。艾威在劇中是葉童（飾凌玉翠）的哥哥，兩公婆負責掌管凌家酒樓生意，但因姚瑩瑩凡事斤斤計較，利字當頭，最怕蝕底，令艾威難以抬起頭來做個男子漢，更受老婆唆擺穿櫃桶底偷錢，令二人在劇集中段十分潦倒。</p><p>搣得斯文慘吃NG</p><p>原來艾威和姚瑩瑩早在多年前的《壹號皇庭5》中已曾合作，但當時姚瑩瑩飾演一名智障女子，更慘遭艾威強姦，如今在《奸人堅》中艾威卻反而變成被姚瑩瑩操控糟質的老婆奴。艾威說：「今次套劇姚瑩瑩都做得幾好㗎，起碼可以有新嘗試，做到另一種感覺出嚟，劇裏面黃子華都衰，但又係做得最好嘅一個，可以稱為抵死，唔係令人厭惡嗰種，要控制到咁，好講功力，子華就做到晒，觀眾只會一邊睇一邊鬧，如果厭惡觀眾會轉台。」<br> 姚瑩瑩則坦言開拍《奸》劇之初，難以演繹出角色的惡形惡相，她說：「成日要我聲大大，好鬼惡死咁打艾威，每次我都驚真係打傷佢，搣佢嘅戲都做得太斯文，初期都有為呢啲場面NG。」姚瑩瑩入行12年，至近年扮演的角色才開始有所轉變，不必再扮弱女子，反而有機會演反派角色，她也表示現在不抗拒演奸角，因扮演衰人和壞人至少可以令觀眾記得她，更有發揮空間，同時也多了監製找她作新嘗試的演出。</p><p>寧捱打唔打老婆</p><p>提到拍攝《奸》劇最難忘的情節，艾威和姚瑩瑩異口同聲指是凌雲軒為了還清酒樓債務，被奸人堅黃子華整蠱，穿針引線帶他去作人體寫生，被誤以為是做鴨，更遭老婆張帶蓮撞破，於是又要捱打。姚瑩瑩笑言該場戲真的用盡氣力打艾威，但後來幾經解釋後終理解因由，和好如初。<br> 對於堂堂男子漢經常捱打，屈服於老婆暴力之下，艾威毫不介意地說：「又唔係真嘅，我情願做老婆奴好過打老婆喇，啲觀眾唔鍾意㗎。」姚瑩瑩也認同說：「又係喎，電視係師奶世界，但現實生活梗係唔會咁啦，都要互相尊重，搞笑用嚟做劇情就可以嘅。」</p><p>錯失西片嘆可惜</p><p>艾威在電視圈發展多年，令觀眾印象較深刻的角色，有《大鬧廣昌隆》中的三六九及早前《師奶兵團》中的馬大哈，同是走搞笑路線，間接為經常扮奸角的他成功轉型，觀眾也相當受落，艾威說：「近幾年的確多咗啲搞笑角色搵我做，都算係成功嘅，我仲有啲拍咗嘅存貨《第三類暗戰》、《我的野蠻奶奶2007》同《當狗愛上貓》，都係有啲笑位。」<br> 曝光率提升後，艾威早前曾獲西片片商邀請參演一齣驚慄片，無奈他忙於為無綫拍劇，因無法度期而令合作告吹，對此艾威也大嘆可惜。<br> 採訪：卓寶花<br> 攝影：陳慧安</p><p>配角小八卦：兩代綠葉捱出頭</p><p>在《奸人堅》中飾演葉童兄長的艾威，原名徐威信，79年參加無綫第8期藝員訓練班入行，曾參演多部電視劇，以扮演綠葉角色為主，早前他在劇集《師奶兵團》（圖）中擔正做男主角之一，人氣勁升。<br> 至於現年35歲的姚瑩瑩，91年參選新加坡小姐奪得冠軍，後來經好友袁詠儀引薦來香港發展，並苦練廣東話，曾在劇集《情牽百子櫃》及《洗寃錄》中擔任重要角色。</p></body></html>