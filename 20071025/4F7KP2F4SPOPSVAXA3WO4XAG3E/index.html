<html><header><meta charset="utf-8"><title>西九大未來　批你唔知醜</title></header><body><h1>西九大未來　批你唔知醜</h1><p>西九是甚麼？是地產？是文化？還是香港現在最遼闊的公共空間？一車車的自由行觀摩香港大未來，但眼前明明只有現下的香港！未來？那個被想像的「文化之都」竟是連篇驚世大預言！咁究竟自9月開始為期3個月的西九文娛藝術區諮詢期，已過一半其實諮詢緊乜？回光返照，無意間發現20多年前盧國沾的一首名曲《明日話今天》，竟是句句到肉，於是我翻開了一篇又一篇的前世預言……<br>記者、攝影：馮敏兒</p><p>西九大戲</p><p>打造遠大願景，有甚麼比文化藝術更美麗、更空泛的承諾嗎？正如香港的地產商也需新題材，西九就是香港的未來，甚至如果你相信香港是中國的未來，西九其實亦有條件成為中國的文化大未來，只因我們沒歷史包袱，能像塔羅占卜所預言的「年青武士」，為中國打出個大未來！但現實歸現實，一切無非現世的照妖鏡，一場「西九大戲」，人人滿口「一定唔會實現的諾言」！惟有請幾位世外高人，實牙實齒卜問西九大前程，竟句句落地有聲！</p><p>20多年前盧國沾的西九之歌</p><p>《明日話今天》（原唱：甄妮）<br> 無論有幾多變遷　何必諸多掛牽<br> 過了今天　再有一天　仲有幾個十年<br> 願望係做個預算　夢幻係自我去編<br> 無謂去搵個道理　把你欺騙<br> 命裏係注定從前　夢境係一片胡言<br> 惟有我永遠面對目前　明日話今天<br> 昨天亦提到　想到舊年　更多挑戰<br> 迎面有幾多變遷　誰知道邊個先<br> 這裏高山　那裏滄海　在那天變良田<br> 實在係話變就變　預伏在樂趣前面<br> 前面有千變萬化　不會睇見！</p><p>神卜岑寶桂　批五勞七傷</p><p>請動連失蹤人口都可尋回的周易奇人岑寶桂，卜問西九前途得二卦為「風澤中孚化地澤臨」、「雷志豫化風山漸」，岑寶桂說：「占得六爻，揀了4個，變數奇大，事情非常反覆，惟用神被外力牽制，處於被動，事事取決於中國力量，初時為分好處大家還熱烈支持，惟出現形象模糊的『遊魂卦』，有『回頭克』之像，即講完唔算，成敗家之局，充斥假大空，建成後噓聲四起，只是有點醜，但又唔郁得佢，總之就唔爭氣，搞到好冇面。最慘是藏『六害伏處』，大內傷之象，將成很大包袱，諸多阻滯，五勞七傷！」不過岑寶桂話西九對整體經濟影響不大，當然也談不上影響中國了！
</p><p>塔羅神婆　文化效果負資產</p><p>利時「塔羅神婆」潘秋婷一手通靈的塔羅亦提供了另一則預言，第一張占出的牌竟是吉祥的「權杖皇后」，代表堅毅、忍耐，漫長的建設過程總有落實的一天，雖超出預期，只是此皇后不旺財。下一張「逆向5芒星皇帝」更直指文化效果負資產。再來一張「逆向聖杯7」（煙花），恍如另一個銅鑼灣，好玩、浪漫，就是看不出所謂意義，可有可無！建造過程又令中央政府非常頭痛，正是「寶劍9」的噩夢！執行上，香港政府手執「權杖2」擁有多方選擇，惟商家所執的「逆向的權杖皇帝」呈混亂和破財局。論外貌則是「逆向權杖7」，一句講晒，唔靚！</p><p>玄學家狠批　成也西九敗也西九</p><p>從風水學，西九屬十年不發的填海地；從文化角度，沒有過去，何來未來，就欠一塊家山地；從經濟學更倒錢落鹹水海局。要知文化藝術從來都是敗家的事業，秦始皇的萬里長城就是最佳例子！難道真的成也西九，敗也西九。風水玄學家陳子才說，從2004至2023年香港正處於「下元八運」，利西南有水之地，西九正處龍脈的最尖端，近水樓台，做得靚足可帶起整個香港的財氣，打通龍脈，影響力足可深入內陸。</p><p>但岑寶桂卻認為完全唔樂觀：「有些人死後3年才有運行，福蔭子孫，但我從卦象就睇唔到西九對後世的好處！」塔羅大師的結論是：圖中出現的是一個有為青年「5芒星武士」，他象徵前鋒打手，努力為中國打出個未來，「權杖6」代表保持優勢50年，只是他無力推動中國文化，一把「逆向的寶劍5」，無非冷感的有限交流，帶領潮流難矣！最後變身「愚者」才是大智若愚，發掘別人睇唔到的藝術瑰寶，釋放大才華。</p><p>科學放光蟲　藝術新語言</p><p>2023喎！到時的藝術還會咁分類咩？睇見出爐的西九藍圖，你有過時的感覺嗎？為免未來的博物館，慘變現在的歷史紀念碑！於是我請教生化系的曹宏威博士，打探未來的物質世界、物種分類法，會否天翻地覆？點知提起西九佢火滾：「內容炒雜碎，完全冇中心思想！」證明政府搞西九一定冇諮詢過科學界，佢話：「只有十餘年的時限，我還看不出物料會出現大突破，雖然我昨天得知有人發明了一種自動修補的防漏物料，但還在實驗室階段，短時間內不可能應用，亦肯定好貴。期望科學的突破，倒不如看看我們自己做到甚麼，例如我有位大學同事就發明了放光蟲，與資訊科技合作齊玩觸覺（sensing）的藝術又如何！」</p><p>西九公屋　拯救悲情城市？
</p><p>「我們一世都唔可以同其他世界文化地標比。」學者藝術家游靜把西九罵個一錢不值：「完全無意義，完全浪費！就算建築多有趣，我們連文化教育政策都冇！放咩嘢入裏面？最好在西九起公屋，香港唔夠公屋，好多窮人唔夠地方住，天水圍是一個慘劇，是因為完全冇公共空間，竟要人在烈日當空的街上步行15分鐘才坐到巴士，這種公共屋邨的設計是扼殺創意，錯得離譜，公共屋邨根本就應該建在市區！」游靜大殺風景，難道真的悲情城市驚夢醒？差點忘了預言盧國沾的《明日話今天》……命裏係注定從前，夢境係一片胡言，惟有我永遠面對目前！</p></body></html>