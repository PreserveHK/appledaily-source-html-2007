<html><header><meta charset="utf-8"><title>數碼達人：60"全高清　純黑誘惑</title></header><body><h1>數碼達人：60"全高清　純黑誘惑</h1><p>踏入下半年，正係好多品牌推出新機時機，好似Pioneer近排雖然靜咗啲，不過日前就剛舉行新產品發佈會，種類包羅萬有，由Plasma、影碟機、擴音機到各類音響器材都有，實行大晒冷！其中最多人留意嘅，必定係Pioneer推出首部60"全高清（FullHD）Plasma，延續Plasma一貫立體感強烈嘅特點，戲迷必定特別欣賞。<br><br>記者：許福合<br>攝影：陳陶鈞</p><p>KURO系列黑色底幕</p><p>新登場嘅KURO系列Plasma將會推出包括60"、50"及42"，其中60"型號更為首部大型FullHD級Plasma，除咗屏幕超大外，最大特點就係夠「黑」，從選用KURO作為系列名就知，原來KURO日文係解作純黑色，可見Pioneer喺呢方面都幾有信心，KURO電視都會用黑色底幕，再配合全新CEL（CrystalEmissiveLayer），能減少80%以上非必要光線，令到黑色變得更黑，可能有人會擔心畫面會唔會變得好暗，答案係唔會，畫面光度好正常，而且因為黑位相對層次變得好足夠，畫面立體感非常強烈，現場配合播放Blu-ray影碟，畫面戲味更係強烈過入戲院睇！而基本規格亦好足夠，解像度達1,920×1,080，對比度去到20,000:1，可以反映到黑色力量確可令畫面推高一層次！<br> <br> 規格：60"、1,920×1,080、1080p、HDMI、中文介面<br> <br> 售價：<br> 未定（60"）<br> $33,900（50"）<br> $18,900（42“）</p><p>藍光1080p/24fpsPlayer</p><p>呢部BDP-LX70A主要提升用家視覺上觀感，如初期BD播放機，多以每秒60格畫面播放視訊，但因為電影製作會以24fps為標準，用家反而未能享受到原電影效果及畫面，LX70A能輸出1080p及24fps視訊，過程中更唔覺有失真嘅情況，真正令到用家喺屋企都可重演電影效果！<br> <br> 規格：TrueHD、DTS-HD、1080p/24fps、HDMI、相片播放、支援WM9/MP3</p><p>250GB全高清錄影機</p><p>有用過硬碟錄影機都知道其方便程度，不過一般型號輸出方面都未達到1080p級數，喺大電視欣賞，畫面可能就會差啲，呢部DVR-650H就能夠提供到1080p畫面，與高清電視配合更為完美，而硬碟容量更支援到250GB，最長可錄到711小時電視節目，無論質素同功能都相當齊全。<br> <br> 規格：250GB硬碟、1080p、DVD+/-RW/RAM、G-Code、Divx、HDMI</p><p>新產品晒冷<br>VSX-LX70AV擴音機&#13;</p><p>支援HDMI1.3a，可透過HDMI介面輸出所有類比視訊，能將原來480i/p推高至最高1080p，音效部份支援DoblyTrueHD及DTS-HDMasterAudio。</p><p>HTP-LX70十二面環繞音效</p><p>屬於豪華級音效組合，有重低音喇叭連4個揚聲器，配合正十二面環繞音效技術，可以創造出三度空間立體音場，親身感受現場感，並支援DoblyTrueHD及DTS-HDMasterAudio。</p><p>DVJ1000捽碟機</p><p>Pioneer一向都推出唔少型號捽碟機，現在就放置咗幾部最新型號，好似呢部DVJ1000，外形夠晒專業，DJ用來捽碟必定更醒神！</p><p>查詢：Pioneer（28486488）
</p></body></html>