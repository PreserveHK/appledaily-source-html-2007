<html><header><meta charset="utf-8"><title>着啱戰衣坐向北　撚雀戰無不勝</title></header><body><h1>着啱戰衣坐向北　撚雀戰無不勝</h1><p>又《雀聖3》又《嚦咕嚦咕對對碰》，齋睇Poster的麻雀陣已經搞到我手都痕埋，不過自認魚腩一族，竹戰時永遠輸多贏少，有冇辦法可以轉敗為勝呢？計唔係無，只要你識坐識着衫，賭運自然飛埋你身！<br>文︰方海閱<br>網址：www.fonghoiyue.com.hk</p><p>打牌前6大忌</p><p>1.在自己生肖相沖的日子打麻雀，想知有冇沖自己，不妨揭開《通勝》望一望。<br> 2.與人爭執，會洩了自己的氣勢。<br> 3.出門遇見交通意外或見到身邊人被割損等。<br> 4.打爛杯碗，代表出師不利。<br> 5.被女性用品，如內褲、胸圍等物品扔中。<br> 6.在打牌前幾小時有性行為，損傷自己的元氣。</p><p>第1招　坐財位增贏面</p><p>豬年的偏財位在正北方，正財位則在西南方，如果坐在這兩個財位打麻雀，贏的機會較高。若果不知道哪個方位是財位，身上又無指南針的話，最穩陣是揀面向大門口的座位坐。<br> 最忌背脊向住門口、廁所、露台、通道等位置，容易令人精神分散，雀友打了甚麼牌也會忘得一亁二淨，這樣自然會輸多贏少。</p><p>第2招　戰衣搶運勢</p><p>打麻雀最好着番件戰衣，咁先可以增強贏錢的機會，千祈唔好以為紅色就一定旺，顏色方面一定要夾啱自己的生肖，若果紅色唔啱你，還帶走旺氣，輸多贏少。</p><p>第3招　隨身帶招財物</p><p>玉貔貅及玉蝙蝠都係增強財運嘅吉祥物，貔貅沒有屁孔，代表「有入冇出」，即係只有進賬沒有付出。蝙蝠代表招偏財，適合入賭場搏殺或打麻雀的人。貔貅及蝙蝠以玉器雕成的效果最佳，因為玉器有傳達人氣磁場感應的作用，若經有道行的師傅開光，兼與之長久接觸，效果更好。</p><p>第4招　輸幾鋪要起身</p><p>如果不幸連輸幾鋪大牌，最好「休戰」一會，起身洗個面，除了有醒神作用外，還要看看自己的額頭是否被頭髮遮着，若遮着額頭的話便要用水將頭髮弄起，或用髮夾將頭髮夾着。因為額頭明亮，才能增加財氣，有助將戰果轉敗為勝。</p></body></html>