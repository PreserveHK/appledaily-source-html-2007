<html><header><meta charset="utf-8"><title>腦場新貨：3"巨芒DC聽埋MP3</title></header><body><h1>腦場新貨：3"巨芒DC聽埋MP3</h1><p>揀數碼相機，想要平又要功能齊，更要個芒有咁大得咁大，絕對唔係發夢，今個星期Speed就新返一隻CS830，滿足晒要求高嘅用家，仲有個3"巨芒，埋單都係千零蚊。<br>記者：許福合</p><p>700萬像素</p><p>CS830摸上手就已經有煥然一新嘅感覺，全機用上鈦金屬物料，完全擺脫用家對佢「玩具」機嘅感覺，機身亦算實淨。講Design，雖然無個性可言，不過機背顯示屏絕對係全機至搶眼之處，大小為3"，即使名廠相機，都甚少用到呢個吋數，而質素都有23萬像素，500:1高規格，影相睇相自然份外清楚，而另一個用家最關心CCD像素，CS830就用上700萬像素CCD，相片質素有保證得來，亦保留番Speed幾乎必備嘅玩法，可經插值提高至800萬像素輸出，用家可視用途而選擇。另外，鏡頭使用較少見三星鏡頭，有3倍光學同5倍數碼變焦，規格上就無驚喜。</p><p>加插MP3播放</p><p>呢部CS830基本上係針對入門級用家而設，用家只需懂得「一指神功」就可以影到靚相，不過對特定環境，亦提供有7種場景模式，包括夜景、煙火、背光、破曉、風景、人像及手動模式，拍完嘅相片，亦可通過3"巨芒，以SlideShow形式欣賞，效果都算唔錯，若然特效方面能加入更多效果就更理想。CS830另一個比較特別功能就係可以當MP3機，雖然功能好基本吓，不過能夠一機多用，都收貨喇！記憶體方面，機身已內置有32MB，當然唔夠用，加張SD卡就夠玩喇！</p><p>Profile</p><p>感光元件：700萬像素CCD<br> 變焦：3倍光學+5倍數碼<br> LCD：3"<br> 拍片：640×480/24fps<br> 記憶：SD（內罝32MB）<br> 電源：專用鋰電池<br> 體積：97×56×25mm<br> 重量：135g</p><p>查詢：吉之島全線Circle專櫃（28611832）</p></body></html>