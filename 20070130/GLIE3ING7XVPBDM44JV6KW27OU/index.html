<html><header><meta charset="utf-8"><title>街坊價酒店級甜品館</title></header><body><h1>街坊價酒店級甜品館</h1><p>向來蒲開土瓜灣嘅話，都知北帝街屬區內數一數二嘅食街，當中嘅家甜屋潤，係全街年資最淺的甜品店。講到其鎮店之寶，非梳乎里莫屬，鬆起成2隻手指位，呢樣正係梳乎里標準。除此之外，呢度出名在起用富麗華、萬麗酒店前餅房廚師──Tony做大廚，價錢夠街坊，但出品就5星酒店級：「為咗做番酒店品質，所有原材料都用番酒店用開嘅，不過價錢就平成半，始終係街坊生意嘛！」
</p><p>記者：朱崇德<br> 攝影：陳陶鈞</p><p>1薑味梳乎里$28</p><p>薑味幾濃，而且入口鬆軟即溶，果然係酒店級水準。</p><p>2迷你焗雪山$38
</p><p>一般酒店食上$100，呢度$38食到！以意大利腍軟雪糕做核心，外包海綿蛋糕及鬆軟的蛋白，放入焗爐焗，外面焗到卜卜脆，裏面仲係雲凝狀態，口感變化大。</p><p>3創新南瓜棉花蛋$35
</p><p>新鮮日本南瓜，加蛋黃、淡忌廉、呍呢拿油打成慕思，放入原隻日本小南瓜，面放新鮮忌廉，賣相口感，媲美大酒店甜品。</p><p>家甜屋潤甜品館（27152889）<br> 地址：土瓜灣北帝街32號地舖</p></body></html>