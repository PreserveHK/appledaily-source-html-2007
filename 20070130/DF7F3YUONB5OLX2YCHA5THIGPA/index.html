<html><header><meta charset="utf-8"><title>煲仔腸粉加牛腩<br>厚粉皮好味！</title></header><body><h1>煲仔腸粉加牛腩<br>厚粉皮好味！</h1><p>擁有10年歷史嘅知粥嘗樂，最近新出個咖喱雞同牛腩煲仔腸粉！問身邊朋友有冇聽過，個個都話：「搞乜鬼呀！無端端用腸粉做煲仔，都唔夾嘅！」為咗要知內裏亁坤，我立即去試，結果是超乎想像的美味！原來師傅足足花了3個月研究，不斷嘗試才發明到獨家撚手腸粉煲！<br><br>記者：林思樂　攝影：陳盛臣<br>Model：Bonnie</p><p>米漿份量關鍵決定</p><p>知粥嘗樂已開業10年，上月銅鑼灣總店已搬到灣仔，提醒大家搵食要知「碇」。向來以現場新鮮即製腸粉馳名，其牛脷酥更做得特別出色，是老闆研究半年的成果。最近佢又有新搞作，就是煲仔腸粉。<br> 好多人一聽到都會問：「究竟夾唔夾㗎？」感覺上腸粉好易黐底，和配料味道又好似唔多夾，知粥嘗樂老闆話：「我哋研究咗3個月，試過用平日自己做的和出面買的腸粉，但效果都唔好，後來在做腸粉的米漿份量上作不同嘗試才達理想效果。至於配料就刻意選香口嘅牛腩、肉醬和咖喱雞，希望較易令人接受，在醬汁濃度、烹調火候及時間，都試過好多次先成功。」可見成功秘訣在於不斷嘗試。</p><p>三個月研製成果<br>牛腩腸粉煲$25</p><p>最多現場食客捧場，個個讚不絕口，牛腩煮得好腍好入味，濃郁的腩汁帶點甜，撈腸粉零舍開胃。</p><p>咖喱雞腸粉煲$25</p><p>咖喱汁一點都不辣，帶有淡淡香味容易入口，醬汁多得撈勻全部腸粉都綽綽有餘，雞肉非常嫩滑。</p><p>肉醬腸粉煲$25</p><p>最受小朋友歡迎，老闆話剛推出時有個小朋友每日都來幫襯，食足兩個禮拜。新鮮番茄煮成的醬汁與碎牛肉味道配合得剛剛好，非常鮮甜醒胃。腸粉煙韌彈牙，好滑好入味，與醬汁出奇地夾。</p><p>鎮店之寶<br>重量級牛脷酥$5</p><p>屬鎮店之寶，用咗半年來研究秘方製法，外層香脆得像酥皮，內裏卻像威化餅般鬆軟，甜味剛剛好，拎上手不會油淋淋，可擺放更長時間都不會變腍。</p><p>艇仔粥$13.5（上）<br>炸兩$9（下）</p><p>知粥嘗樂的粥選用較爽、滑身、有米花的米，煲出來才會又綿又有咬口，米粒不會完全溶掉。炸兩外滑內脆，芝麻自家炒成，香脆得像瓜子。</p><p>即製腸粉日賣600碟
</p><p>新鮮腸粉每天由朝早7點開舖至半夜3點收舖都不停邊製邊賣，單單是灣仔店1日就要整300底，即是1日賣出600碟腸粉。知粥嘗樂依照傳統的布拉腸粉製法，所以做出來的腸粉特別晶瑩剔透、特別滑。</p><p>食客勁Buy</p><p>江生：腸粉煲好好味，牛腩好腍，腸粉好滑，撈埋腩汁好正！<br> 黃生：牛腩正，好腍，油份適中。<br> 何生：個牛腩腸粉煲好好食，會推介畀朋友。</p><p>陳小姐：牛腩腸粉煲好好食，好入味，唔油膩剛剛好。<br> 黃生：牛腩和腸粉味道好夾。</p><p>Bonnie：真係估唔到腸粉都可以用煲仔煮，而且好滑！</p><p>腸粉種類小檔案</p><p>牛肉腸、叉燒腸、炸兩用腸粉：<br> 腸粉皮最薄，因為牛肉、叉燒、炸兩等餡料的口感已非常豐富。<br> <br> 蝦米腸、白腸：<br> 腸粉皮較厚，因為蝦米餡料清淡，白腸更沒有餡料，腸粉皮要厚一點食落才有咬口。<br> <br> 煲仔腸粉：<br> 腸粉皮最厚，所以容易入味，捲得比較鬆，中間留有空間讓醬汁滲入。</p><p>睇路搵食</p><p>知粥嘗樂（28911155）<br> 地址：灣仔天樂里5號地下<br> 營業時間：7:00am-3:00am（腸粉煲每日11:00am開始供應）<br> 交通：銅鑼灣地鐵站B出口沿軒尼詩道往灣仔方向直行至馬師道，過對面馬路即為天樂里。</p></body></html>