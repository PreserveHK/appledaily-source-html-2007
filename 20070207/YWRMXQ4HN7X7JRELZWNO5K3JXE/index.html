<html><header><meta charset="utf-8"><title>落少啲調味料<br>生果煮餸　清香健康</title></header><body><h1>落少啲調味料<br>生果煮餸　清香健康</h1><p>睇到時裝模特兒着住用生果做出嚟嘅時裝，個個曲線玲瓏，都咪話唔羨慕。時下女士成日話食藥減肥，又話呢樣唔食嗰樣唔食，變相虐待自己，查實想苖條又健康，食多啲生果咪得囉！今次用生果煮幾味，餸菜洋溢天然果香，調味料都落少啲，營養均衡得嚟唔肥膩，咁至係KeepFit之道。<br><br>記者：林佩婷　攝影：周旭文<br>（rosetang2005@yahoo.com.hk）</p><p>示範：烹飪導師鄧敏琪</p><p>火龍果雜炒</p><p>需時：30分鐘<br> 價錢：$30/2人<br> 材料：細火龍果1個（起肉切粒）、舞菇/本菇/粟米仔/去皮迷你甘笋各80克、薑米1茶匙、橄欖油2湯匙、水適量<br> 調味料：醬油1湯匙、鹽1/4茶匙、糖/粟粉1/2茶匙、胡椒粉少許、水2湯匙</p><p>做法：迷你甘笋放入清水煲10分鐘後瀝亁；舞菇/本菇切去根部；粟米仔切段，以清水灼一會，瀝亁備用。鑊燒熱落橄欖油爆香薑米取其香味，倒入粟米仔/迷你甘笋炒勻，再放入舞菇/本菇炒至軟身，加入調味料拌勻，最後放入火龍果粒快手炒勻上碟。</p><p>火龍果</p><p>售價<br> （a）$10/3個　平之選<br> （b）$5.9/個<br> （c）$3.5/個<br> （d）$7/2個</p><p>雪梨一字排</p><p>需時：45分鐘（未計醃肉時間）<br> 價錢：$40/2人<br> 材料：一字排6至8條、雪梨1個（切條）、清雞湯1/4杯、橄欖油1湯匙<br> 醃料：雪梨1個（榨汁）、醬油2湯匙、薑茸1湯匙<br> 做法：一字排洗淨瀝亁，醃3小時。雪梨切成8塊，去心留皮；隔去一字排醃料（汁留用）。煲中落橄欖油燒熱，放入一字排略煎，加入清雞湯/雪梨/醃料汁拌勻，大滾後，轉細火，燜煮30分鐘至汁濃縮至原來一半。<br> 貼士：一字排若醃過夜可更入味。</p><p>雪梨</p><p>售價<br> （a）$5/4個　平之選<br> （c）$7.9/4個</p><p>芒果豬扒</p><p>需時：20分鐘（未計醃豬排時間）<br> 價錢：$30/2人<br> 材料：豬扒2件、小型芒果1個（切粒）、橄欖油1湯匙<br> 醃料：細芒果（整茸）、蒜茸1茶匙、醬油1湯匙、鹽1/4茶匙、糖1/2茶匙<br> 做法：豬扒洗淨瀝亁，醃3小時。於平底鑊落橄欖油燒熱，加入豬扒用中慢火煎熟，切成4至6份，放碟上。將剩下醃料汁加2湯匙清水拌勻，煮滾淋豬扒上，再伴以芒果粒即成。</p><p>芒果</p><p>售價<br> （a）$10/3個　平之選<br> （c）$3.5/個</p><p>青蘋果提子雞翼</p><p>需時：20分鐘（未計醃雞翼時間）<br> 價錢：$30/2人<br> 材料：雞全翼4隻、青蘋果1個、提子亁10克、橄欖油1湯匙、清水2湯匙<br> 醃料：醬油2湯匙、清酒1茶匙、黑胡椒1/4茶匙<br> 做法：雞翼洗淨，切成3段瀝亁，醃3小時。青蘋果洗淨去心，切成8大片；雞翼隔去醃料汁（汁留用）。平底鑊落橄欖油燒熱，加入雞翼/青蘋果，以中火煎至金黃色，再加入醃料汁/清水/提子亁拌勻，以小火煮至汁差不多收亁便成。</p><p>青蘋果</p><p>售價<br> （a）$10/7個　平之選<br> （c）$2.5/個<br> （d）$11/4個</p><p>牛油果煎蛋</p><p>需時：15分鐘<br> 價錢：$15/2人<br> 材料：蛋5隻、牛油果1個、番荽碎少許、鹽1/4茶匙、橄欖油2湯匙<br> 做法：蛋拂勻，落鹽調味拌勻備用。牛油果對切，用刀角起核，起出果肉切片，放入蛋液中拌勻。在平底易潔鑊落橄欖油燒熱，加入蛋液/牛油果以中火煎至金黃色，最後撒上番荽碎便完成。</p><p>牛油果</p><p>售價<br> （c）$18.9/2個　平之選<br> （d）$9.8/個</p><p>超市/街市資料</p><p>a.北角渣華道街市<br> 北角渣華道市政大廈<br> <br> b.百佳超級市場<br> 灣仔軒尼詩道302-308號集成中心地庫<br> 28939466<br> <br> c.華潤萬家超級市場<br> 北角英皇道395號僑冠大廈地下28-31號<br> 25656989<br> <br> d.惠康超級市場<br> 灣仔軒尼詩道418-428號友光大廈地庫<br> 28382145</p></body></html>