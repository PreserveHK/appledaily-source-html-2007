<html><header><meta charset="utf-8"><title>因城城之名<br>熊黛林兩周賺18萬</title></header><body><h1>因城城之名<br>熊黛林兩周賺18萬</h1><p>娛樂圈緋聞從來收視率高，近年興旺的名模界情況一樣。樂基兒因黎明之名，升上一級搵錢女模，當旺的熊黛林自去年與郭富城撻着，同樣掛出「天王嫂」招牌密密搵，歲晚收爐在即，熊黛林過去兩周成功搵錢18萬，平均周薪近10萬，豬年未到，先豬籠入水！</p><p>郭富城緋聞女友、南京名模熊黛林自從去年11月被影到與城城夜會，傳出拍拖消息後，密密出騷搵錢，更次次都不避嫌借城城過橋，縱使城城曾中途試過公開叫對方「快啲搵男友」，但熊黛林一於少理，因為打住「城城緋聞女友」招牌的她，早已密食當三番。</p><p>一周四日騷</p><p>今個星期更是熊黛林歲晚收爐前的搵錢高峯期，由周一至周四，每天她都出席活動搵錢，簡直變成「熊黛林周」！<br> 本報粗略計算，發現熊黛林過去兩星期，一共出席了兩個宣傳活動、行了五場時裝騷，以活動酬金$15,000至$18,000，以及一場$20,000至$30,000元的行騷價計，短短兩星期她就最少狂賺18萬，未到豬年就豬籠入水，認真笑呵呵！<br> 熊黛林昨日又為金鐘太古廣場宣傳新春購物，她穿上VeraWang晚裝，佩戴卡地亞、Tiffany等珠寶性感上陣，吸引了三、四名阿伯fans影相。熊黛林坦承今個星期連做五、六天活動，問到可有十萬周薪？熊黛林即時瞪大眼，用半鹹淡廣東話說：「邊有咁多呀！沒有呀，因為我之後要放半個月新年假，所以𠵱家忙啲咋。」</p><p>不抗拒拍友</p><p>此外，提到現場多阿伯拍友，熊黛林謂不介意大家將相片pose上網，她說：「靚相漂亮衣服當然唔介意啦，不過幸好今日唔係好性感啫。」她又指不抗拒中年fans，並說：「只要有人喜歡我就OK啦。」記者問她可是因城城都是中年人士？她即時大發嬌嗔說：「我唔理你哋啦！」<br> 採訪、攝影：梁錦雯</p></body></html>