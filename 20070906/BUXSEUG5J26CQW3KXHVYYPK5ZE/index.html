<html><header><meta charset="utf-8"><title>Car通：豪華SUV拼價<br>福士Touareg平保時捷Cayenne一半</title></header><body><h1>Car通：豪華SUV拼價<br>福士Touareg平保時捷Cayenne一半</h1><p>德國福士Touareg同保時捷Cayenne都有部共用底盤嘅SUV，唯獨係個引擎配搭唔同。Touareg講求實用性，而Cayenne就着重性能演繹，而早幾個月Touareg新款加入至頂級4.2公升V8引擎新型號後，對要求高性能兼實用性嘅人嚟講，絕對係多咗選擇。事關跟保時捷Cayenne或AudiQ7等車價比，Touareg幾近平30~50%，在豪華度及性能上毫不遜色底下，的確屬一個抵玩好選擇。<br><br>記者：梁美甜　攝影：梁細權<br>模特兒：Gigi</p><p>07新款同級至抵玩</p><p>好多型人潮人都愛以四驅SUV代步，貪其外形Cool兼實用性強，文又得武又得，而最新選擇莫過於AudiQ7Quattro、PorscheCayenneS同VolkswagenTouareg，同樣係SUV而且擁有相近底盤，只不過套用唔同車廠獨特外形同車廂設計，當然唔同廠自然有唔同技術，喺引擎調校同性能提升方面亦有所分別，但以同樣底盤配以4.2引擎而言，三者中以Touareg價錢最抵；新推出嘅4.2V8FSI頂級版都配用同Q74.2相同嘅350ps馬力直噴式慳油引擎，名氣雖比保時捷CayenneS同AudiQ74.2遜色，但對追求實用性用家而言，價錢比前兩者平3-5成，未嘗不是一個經濟愜意之選。</p><p>新版實力大飛躍</p><p>新款Touareg加入4.2V8引擎，副偈同3.2V6實力絕對有明顯分別之外，廠方亦喺性能同操控方面落咗唔少心機，總共有2,300Items改動，務求提升Touareg嘅市場競爭力。外觀同內櫳改動最少，頭燈、皮椅之外，全部修改都集中喺性能方面；而當中最令我驚喜嘅就係個CDC電子氣壓避震連軟硬、高低調校，可因應唔同路面環境，透過車身高度感應器喺180至240mm範圍內自動分為四段，調節出最合適嘅車身高度，令車子不會過份傾側。</p><p>自動變換四驅扭力</p><p>除引擎性能提升、6前速Tiptronic連DSP半自動波箱外，電子4XMotion四驅系統亦令Touareg嘅越野性能大大提升，無論On-road或Off-road表現強勁，配合埋19吋合金胎軨，直路轉彎抓地力都有滿意表現。4XMotion四驅系統喺正常行車狀況下，都可以向前後車輪各自發送50%嘅驅動扭力，仲識得根據路面變化而改變前後扭力分配，最多可加到100%，自動調校進入2.66倍的低檔區（俗稱「加力波」），鎖上中央差速器同尾軸差速器嚟提升越野行駛嘅Power。</p><p>四驅功能實戰</p><p>我不嬲都鍾意四驅款，又型又實用，既然講到新版Touareg性能咁勁，就走轉多彎多斜嘅路兼爬吓山啦！講真，部車馬力好強，完全無視2噸重嘅車身，起跑上斜時感覺好夠力，但就略嫌引擎稍嘈，車廂入面都聽到明顯地噪。最正係個4XMotion四驅同電子氣壓避震功能，上山行斜路入石路都好舒適好穩定，加上車身高，視野清楚易於操控，勢估唔到外形大大嚿嘅Touareg都揸得咁爽。</p><p>福士Touareg4.2V8FSI規格</p><p>引擎：4,163c.c.V8DOHC四十氣閥<br> 馬力：350bhp/6,800rpm<br> 扭力：440Nm/3,500rpm<br> 傳動：六前速Tiptronic半自動波，四驅功能<br> 查詢：合泰汽車（28828938）</p></body></html>