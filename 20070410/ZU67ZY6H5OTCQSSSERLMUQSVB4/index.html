<html><header><meta charset="utf-8"><title>食知味：中國4大包最佳食法<br>即蒸即咬標湯汁</title></header><body><h1>食知味：中國4大包最佳食法<br>即蒸即咬標湯汁</h1><p>平日去酒樓飲茶，食的不是叉燒包，就是菜肉包，可知道中國出名邊4款名包？原來就是上海南翔小籠包、揚州富春三丁包、天津狗不理包及靖江湯包，當中狗不理包在古裝劇聽就聽得多，食就未試過，一於就一鋪過解構4大名包的秘密；不過，聽講4款包子出名汁多餡靚，食時要注意儀容，一不小心咬到湯汁四濺，出晒洋相就不好了。<br><br>記者：郭佩韻　攝影：伍慶泉</p><p>食包一定要趁熱</p><p>葛賢萼師傅是上海著名包子廚師，今次親臨香港，在九龍馬哥孛羅香港酒店的夜上海教授整包子心得，葛師傅是個整點心猛人，曾於1961年取得首屆上海烹飪大賽點心組獎，1964年獲邀請為人民代表大會的專用廚師，並於1983年全國烹飪大賽中，成為5位得獎者之一，今次為大家示範整中國4大包，想學就即跟啦！中國包點特別多肉汁，究竟點食先可以食出包子鮮味？葛師傅建議：「食這4款包子時，一蒸好出來就即趁熱食，凍了才吃就會失去其鮮味，食小籠包及狗不理包，可以點少許醋食，用以帶出包子餡料的鮮味。」</p><p>1分鐘快速搓狗不理包皮</p><p>解構4大包</p><p>中國4大名包，單憑看其外貌，除了體積大小不同，實難看其差別，以下分別用材料、體積、湯汁等，解開大家對包子的疑團，同時亦為大家介紹包子的背景由來，看完後揀吓自己喜歡吃哪款？</p><p>揚州富春三丁包$42/1籠4隻</p><p>背景：揚州是全中國最有名弄包子的地方，當中尤以富春的產量最多，眾多包款中，以三丁包最享負盛名，今次可以在香港品嚐實在難得，葛師傅話最靚的三丁包，要做到一半皮一半餡料，餡料中的笋食落有點脆，咬口有厚度，食落少少濕，不至於有汁流出，但又不會太亁身。</p><p>上海南翔小籠包$44/1籠4隻</p><p>背景：南翔鎮是小籠包的發源地，葛師傅話最正宗的上海小籠包就是南翔小籠包，小籠包大家都食過，可知道原來小籠包分兩種，一種在搓的過程中用油；另一種用粉搓成，今次呢種屬於用粉搓成，比一般小籠包大個，包皮較薄，且咬落很煙韌，餡料爽滑，肉質鮮嫩。</p><p>天津狗不理包$40/1籠4隻</p><p>背景：很多人會誤會狗不理包子意思是連狗隻都不會吃的包子，絕對錯！其名稱由來是做狗不理包子的廚師名叫狗子，整包好叻，賣個滿堂紅，但狗子對客人不瞅不睬，賣包時一聲不出，十問「狗」唔應，所以客人把包子改名為「狗不理」，意即狗子不理會買包的人。</p><p>靖江湯包$42/隻</p><p>背景：江蘇、懷安及靖江出名湯包，不過在靖江特別賣到成行成市，當地人早、午、晚3餐都食，需求量很大，葛師傅話周恩來都爭住要食，包中主要成份是湯，只有5%餡料，估計皮約有10克，盛載100至120克湯汁，所以搓包皮很考功夫，太薄太厚亦不宜。</p><p>屋企整注意混合餡料</p><p>既然中國包子如此好吃，可否自家烹調？葛師傅笑言，「如果不想去餐廳食，想在家中整中國包子，就要很注意餡料的運用，餡料是包子最吸引的地方，味道如何混合都要跟足烹調，就以小籠包為例，一般可以用水開麵粉搓出來，加入餡料整成，味道可以近似，但因為未學過，包子外觀應該不太靚，包子亦較為鬆散，可能要包多幾次才可近似師傅手勢呢﹗」</p><p>夜上海yeshanghai（23763322）<br> 地址：尖沙嘴九龍馬哥孛羅香港酒店6樓<br> 營業時間：11:30am-2:30pm、6pm-11pm</p><p>街坊最愛包子</p><p>Janet：「我鍾意食狗不理包，因為個名同出處夠特別，且肉汁很多，咬落去肉同汁混在一起，食完很有滿足感。」</p><p>Adwin：「4種包我都食過，我最喜歡靖江湯包，因為個汁好好飲，雞味很濃郁，中間仲夾少許蟹粉，好惹味！」</p><p>Tony：「4款包我都好喜歡食，如果要我推介，最好味應是三丁包，因為多汁多肉，仲夾雜好多笋，咬落去很有口感﹗」</p></body></html>