<html><header><meta charset="utf-8"><title>激玩L.V.：$513包你一日<br>賭城食住玩到癲</title></header><body><h1>激玩L.V.：$513包你一日<br>賭城食住玩到癲</h1><p>大峽谷Skywalk開幕，我有份湧住去試玩，好激好開心！但Skywalk只玩1、2日，當然要玩埋賭城。有遊客介紹：「玩機動遊戲啦！幾蚊美金跳樓跳塔幾激幾過癮㗎！」計埋酒店房租、2餐自助餐一日唔使$600，又真係幾玩得過！<br>記者：廖秀娟<br>攝影：伍慶泉<br>鳴謝：東方旅遊、大韓航空</p><p>陳慧琳話夠激</p><p>拉斯維加斯的酒店又大又靚又平，唔使住motel，我住正喺我最想玩的機動遊戲Insanity（我譯作「蟹爪fing你落街」）的酒店Stratosphere，都只不過係$340一晚，兩個人share，房租一晚只係$170。<br> Stratosphere雖然已經歷史悠久，只是3、4星級數，但它擁有當今全美最高——1,149呎的瞭望塔，而塔上有賭城最新，其中一個甚至是全球三大最恐怖的跳樓機，就已經夠理由大家再來玩一趟；而且酒店房客日間上塔免費，玩機動遊戲又有3美元折扣，玩齊3個攞膽遊戲，連在瞭望塔看無敵賭城遠景，亦只係百零蚊（$117）。玩連住都係$289之噃！<br> 今年一月，陳慧琳就來玩過一趟這部恐怖跳樓機BigShot，大叫刺激好玩要encore；我見到其實唔覺好恐怖，但真正在千呎瞭望塔再加24層樓高的跳樓機極速下墮幾次，壓力、緊張、恐怖……真係即時明白咩叫比死更難受！幾乎心臟病發！但好過癮……在玩完之後！</p><p>Fing出塔驚過Skywalk</p><p>死過翻生，個人都無乜會計較囉！膽生毛竟然夠膽再試更新更多人推介的Insanity。5爪巨臂在塔頂轉來轉去，還會轉轉吓轉出塔外，就如fing你落街，塔下成千呎高喎！最初慢轉然後巨臂升起似倒你落街的時候最驚，因為看得清腳踏空的底下，「噢！阿媽呀！我唔玩喇！俾我返埋去啦！」眼淚真係標出嚟，到底係生理自然反應，還是我真係驚得滯？我都分唔清喇！唉！<br> 之後另一個叫X-scream，一個滑梯與「屹屹板」混合的遊戲，玩的時候列車在一端衝向另一端，但另一端卻是在塔外，即是整列車向下衝落凌空千呎的街外，單是看和想像都已經心膽俱裂，今次我真的沒勇氣試了！等了45分鐘，遊戲都沒人問津，個個行過都掙扎：「嘩！呢個咁樣衝落街好驚喎！不如唔好玩喇！」究竟X-scream有幾恐怖？至今仍然是個謎！所有人都不敢試，你話有幾驚嘞！</p><p>StratosphereLasVegas<br> 地址：2000LasVegasBoulevardSouth,LasVegas<br> 電話：（1）702-3807777<br> 觀景塔入場費：$78（非住客）<br> 遊戲每次每款：$64（非住客）<br> 上塔及3個遊戲套票：$189（非住客）&#13;</p><p>NewYorkNew<br> YorkHotel<br> 過山車價錢：$78<br> 地址：3790LasVegasBlvd.SouthLasVegas<br> 電話：（1）866-8154365</p><p>SaharaHotel<br> 過山車價錢：$98<br> 地址：2535LasVegasBlvdSouth,LasVegas<br> 電話：（1）702-7372654</p><p>2百蚊食5百蚊大餐</p><p>住連玩都未夠300，仲有閒錢食好啲。早連午餐食個brunchbuffet，Stratosphere和很多酒店都係9.95美金，即係$78，未算極級好食，但種類都有幾十款！晚餐食好啲可以去最新的Wynn，自助晚餐$273，中意日墨法菜俱備，單是甜品檔已經有一個舖位咁大！完全係香港5、6百元的貨色！<br> 經濟點，$148食Flamingo的buffetdinner亦唔失禮，蟹腳、龍蝦仔有齊㗎！<br> <br> FlamingoHotel<br> 地址：3555LasVegasBlvdS.LasVegas<br> 電話：（1）888-9029929<br> <br> WynnHotel<br> 地址：3131LasVegasBlvd.S.LasVegas<br> 電話：（1）702-7707000</p><p>出門handbook</p><p>簽證：持BNO或特區護照均須簽證。查詢：25239011（美國領事館）<br> 機票：大韓航空經仁川至拉斯維加斯，約$7,527。查詢：www.zuji.com.hk<br> 貨幣：美元。1美元約兌7.8港元。（文中價錢已折算為港幣）<br> 時差：慢香港15小時　長途電話區碼：（1）702<br> 電壓：120V，兩腳直插頭<br> 旅遊查詢： http://www.visitlasvegas.com </p><p>拉斯維加斯今周間中有雨，氣溫11-32℃</p></body></html>