<html><header><meta charset="utf-8"><title>5大唔啱Key代言人：<br>Top1Stephy最倒米後生累事</title></header><body><h1>5大唔啱Key代言人：<br>Top1Stephy最倒米後生累事</h1><p>搵明星做代言，一不小心搵個無觀眾緣，分分鐘生意無好轉，就連廣告費都蝕埋，今次橫掃街頭200位甲乙丙丁做評判，從10個美容界代言人中，揀出5個最多人推舉為倒米的代言人。每個評判都好有自己理據，各大美容品牌不妨參詳吓大家意見，再考慮係咪要再搵過適合的代言人啦。<br><br>記者：梁覺雲<br>攝影：陳陶鈞</p><p>Top1：Stephy唔夠高貴　70票</p><p>Stephy都算靚女一名，但做咗ShiseidoTheSkincare嘅代言後，即引起全城Shiseido粉絲起哄，且句句言論頗激，大都歸咎佢年紀輕輕，跟這個日本老字號不相稱。單單走訪了一條百德新街，10個有9個都揀Stephy最倒米，所以佢無可避免成為比賽的冠軍！</p><p>「Stephy嘅純情形象唔啱Shiseido，佢適合做遊戲機代言。」
</p><p>「Stephy太後生襯唔起個品牌，張廣告相又影得唔靚，之前用周慧敏就好。」
</p><p>「搵Stephy做代言會令Shiseido降格，如果係Aquallabel條line都好啲！」
</p><p>Top2：衞蘭瘦身欠說服力　62票</p><p>係人都知衞蘭一向有雙下巴和豐滿身形，但最近做咗必瘦站代言人，瘦咗15磅，仲大事宣傳大家可以$688試用14日Janice極速瘦身療程。最衰係前幾日見佢上報似乎又肥番，咁係咪個療程效果唔好呀？
</p><p>「除咗喺廣告相外，好多時見佢都係肥，點叫人參加啫？」
</p><p>Top3：Gigi「殘」親Fancl　40票</p><p>Gigi做Fancl代言人已經有好多年，加上負面新聞多，搞到人氣大跌，難怪有人覺得佢唔可以再代表Fancl。200個街訪中約有40人揀Gigi為倒米代言人，話佢樣殘又無新意喎，「年華老去」真係應景。
</p><p>「Gigi唔夠清純做代言，佢負面新聞太多。」</p><p>「佢成日只得一個表情，樣又殘。」</p><p>Top4：袁彌明形象太負面　10票
</p><p>在blog上大寫Stephy英文差葉翠翠整容的袁彌明，因佢袒胸露粗臂照太過深入民心，吸引到DrPro專業醫生美學中心請佢做代言。不過有人唔喜歡佢負面新聞太多，報道得最多嘅係佢嘅是非，瘦身就無乜人提，係咪有點失敗呢？
</p><p>「佢太多負面新聞，就算瘦到個人唔得一樣唔吸引。」
</p><p>Top5：Sammi拍SK-II懨悶　9票
</p><p>SK-II專找著名女星做代言，琦琦及莫文蔚等都曾做過代言。至於Sammi拍的SK-II廣告，效果靚卻經常被傳有病又面腫，似乎用咩護膚品都補唔到；亦有人嫌由佢代言已無新鮮感，成為五大倒米代言人之一。</p><p>「個廣告影到Sammi好老，見得太多已經好悶。」
</p><p>倒米代言人候選名單
</p><p>1.	森美（PROMAN）<br> 2.	裕美（修身堂）<br> 3.	郭羨妮（SaSa）<br> 4.	Stephy（Shiseido）<br> 5.	梁詠琪（Fancl）<br> 6.　Sammi（SK-II）<br> 7.	鄭浩南（必瘦站）<br> 8.	衞蘭（必瘦站）<br> 9.	袁彌明（DrPro專業醫生美學中心）<br> 10.	袁潔瑩（謝沇錤豐胸專門店）</p></body></html>