<html><header><meta charset="utf-8"><title>發脾氣 - 谷德昭</title></header><body><h1>發脾氣 - 谷德昭</h1><p>埋位排戲做演員，只一日戲份，飾演一名大脾氣高級警官，發起脾氣來會亂掟嘢，接到劇本當日已搔頭，在記憶中好像只試過一、兩次發脾氣發到掟嘢，年代已久遠，那份感覺已忘記，如何可以在攝影機前發脾氣掟嘢但又唔似八婆，費煞思量，既然事前無法做準備，唯有留待到現場拍攝時聽從導演指導。<br> 拍攝當日，對手是余文樂，樂仔叫我放心，盡量鬧，盡量掟，唔使錫住。發脾氣有許多種，但發脾氣發到掟嘢離不開動真大嬲到咩咁，隨手拎起嘢就掟嚟發洩，於是擘大喉嚨大聲鬧就當自己好戲，又拍枱，又揼地，千手如來般拎起嘢就掟，每個角度拍幾個Take，一天下來，得到喉嚨沙啞，拍枱拍到手腫，心跳氣促，反而樂仔企定定被鬧足成日，汗都冇滴，毛都冇少一條，百忙閃避不被掟中中還幫手記下對白。<br> 收工換衫身水身汗時明白了一個道理，發脾氣鬧人究竟是懲罰別人還是懲罰自己？在這個一整天的發脾氣經驗中，發脾氣的遠比被發脾氣的來得辛苦，似乎有點划不來，想起曾經讀過一本書，書內提及原來發別人脾氣是因為別人的缺點而自己懲罰自己，天下間大抵沒有比這更跟自己過不去的事吧。年輕時，血較熱，肝火盛，一撻着，火即到，易發脾氣；年紀長，事情看多了也想多了，根本沒有甚麼值得發脾氣的事，出氣出力但沒有建設性，弄不好還落得一個自己氣鑼氣喘而對方不癢也沒痛，發別人脾氣固然笨，發自己脾氣更是笨中笨。</p></body></html>