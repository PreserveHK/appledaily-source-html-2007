<html><header><meta charset="utf-8"><title>7大熱煲劇：猛火煲溏心　一集不漏</title></header><body><h1>7大熱煲劇：猛火煲溏心　一集不漏</h1><p>今時今日，如果你話無睇過《溏心風暴》，分分鐘會被人懷疑你唔係香港人！怪唔得之有連鎖租碟店透露，自5月推出以來，《溏心》DVD出租率已佔榜首，成為劇王之王！除咗港劇，香港人視野廣闊，韓、台、日、美劇都有捧場客，就等小記將最熱煲的5大劇「共冶一爐」畀大家煲啦！<br><br>記者：趙珮倩、馮冠芝<br>攝影：伍慶泉、周旭文<br>鳴謝：DNAMusic&amp;Video（22734532）</p><p>Top1：汁都撈埋溏心風暴（40集）<br></p><p>租碟店員話溏心播緊，已有大把人租，播完大家都未夠喉，漏睇１、２集都要租番嚟再睇，保持每星期租出3、4次，走勢凌厲！<br> 賣鮑魚起家的「唐記」坐擁6億資產，富貴家族表面融洽，但有實無名的妾侍「細契」（關菊英飾）一直不甘現狀，致唐仁佳夫婦相繼死去，細契決定於唐家揭開爭產風暴！<br> </p><p>高潮位：第21集細契趁大契去咗英國就作威作福，想趕絕得得地同莉姨，大契回來一句：「未登天子位，先置殺人刀！」簡直睇到拍大髀！<br> <br> 廁所位：大契過身，冇金句真係跌咗Watt，去到「沒有XX的日子第N日」真係超長氣！<br> <br> 睇乜星：老戲骨大晒冷，司棋姐、大公仔等，充份證明薑是老的辣！<br> <br> 總評分：★★★★★</p><p>Top2：新派監獄風雲《逃》（第1季22集）</p><p>HMV最高銷量劇王。高智商的年輕工程師米高，為救被屈謀殺的阿哥，竟打劫銀行博坐監，並將整個監獄藍圖紋在身上，密謀逃獄大計。米高一邊面對獄警阿頭的針對，又要拉攏有勢力的囚犯結盟，精神、肉體上飽受各種煎熬……
</p><p>高潮位：逃獄過程，有伏線，有意外驚喜，越來越艱辛，緊張到手心標汗，跟少陣都甩。開行火1日煲4、5集，5日搞掂！<br> <br> 廁所位：米高與女主角SarahWayneCallies的愛情線唔吸引，趁佢兩位依泣，不妨瞌一瞌。<br> <br> 睇乜星：齋睇混合11國血統的型男主角WentworthMiller，精神晒﹗<br> <br> 總評分：★★★★囗&#13;
</p><p>Top3：流星花園×浪漫滿屋=惡作劇之吻（30集）</p><p>衝動少女袁湘琴（林依晨飾）向天才美少年江直樹（鄭元暢飾）告白遭拒絕。湘琴、直樹卻機緣巧合住在同一個屋簷下，同居趣事+校園戀愛，集兩大愛情片之大成，難怪熱爆。</p><p>高潮位：第3次「惡作劇之吻」係大結局那集，當然掀起高潮。直樹得悉元豐（汪東城飾）要向湘琴求婚，才認清自己心意，雨中告白，大團圓結局！<br> <br> 廁所位：不知名配角打情罵俏位，不妨去淥個杯麵，吃飽繼續煲！<br> <br> 睇乜星：鄭元暢同江東城係新一代少女殺手，靚仔到爆！<br> <br> 總評分：★★★★</p><p>Top4：日版歲月風雲《華麗一族》（10集）
</p><p>以70年代的製鐵業為背景，講述萬俵鐵平（木村拓哉飾）與父親的情仇。為了在商界求存，大介耍盡謀略，令鐵平成了陰謀下的犧牲品……
</p><p>高潮位：幾乎人人以為鐵平是祖父強姦媳婦所生的孽種，結局卻……記得準備紙巾。<br> <br> 廁所位：日劇通病，節奏慢而文戲多！飛住煲，兩日極速煲完﹗<br> <br> 睇乜星：木村拓哉唔發姣仲靚仔咗，唔係唔睇呀！<br> <br> 總評分：★★★</p><p>Top5：說謊得人愛大話妹（13集）
</p><p>周愉琳（李多海飾）為生存練得一手說謊技巧。有錢人薛國真（李東旭飾）知道她的「絕技」後，便要求她假扮自己表妹，以解爺爺心結。隨後兩人日久生情。
</p><p>高潮位：第1集，大話妹愉琳大玩cosplay化身4個造型以避債，笑位不絕。<br> <br> 廁所位：此劇莫名地加插了一對中年男女感情戲，篇幅多到每集15分鐘，幾十歲人扮調皮有啲難頂，飛咗都跟到主線！<br> <br> 睇乜星：以「王的男人」一炮而紅的李準基搶晒主角鏡，劇中仲以佢中性樣貌大開玩笑，勁抵死！<br> <br> 總評分：★★</p><p>2大文火翻兜煲<br>Top6：醫生爆內幕白色巨塔（39集）</p><p>改編自同名小說，由醫生執筆，寫醫院的權力鬥爭，夠說服力！難怪租碟員說該店每月均約有6人問津。<br> 蘇怡華（言承旭飾）是前途大好的年輕醫生，某天他會診的病人，竟是總統的女兒，其他醫生眼紅他這次黃金機會，繼而耍盡手段，展開一場爭權戰！&#13;</p><p>高潮位：第20集左右，怡華前往女友關欣家中，居然由關欣的舊愛明哲開門……<br> <br> 廁所位：冇追就全劇都係廁所位，皆因劇情環環入扣。<br> <br> 睇乜星：碎過餅碎的F4言承旭挑戰演技之作，結果「從前太過年輕」，如今依舊幼嫩。咪理啦，靚仔殺晒！<br> <br> 總評分：★★★★★</p><p>Top7：翻煲16次《衝上雲霄》（40集）</p><p>機師唐亦琛（吳鎮宇飾）在羅馬巧遇深信緣份的樂以珊（陳慧珊飾），二人火速撻着，卻因誤會而分開。同時，風流機長志雲（馬德鐘飾）對珊一見鍾情，珊決定與雲結婚，以為可以與琛畫上句號，卻原來是三角關係開始。
</p><p>高潮位：馬德鐘車禍喪生，搞到陳慧珊思覺失調，成日見到馬德鐘出現，睇到心都寒。<br> <br> 廁所位：吳鎮宇同胡杏兒的感情線拖拖拉拉，加上兩個似兄妹多過戀人，sorry，投入唔到！<br> <br> 睇乜星：吳鎮宇、陳慧珊、胡杏兒、馬德鐘<br> <br> 總評分：★★★★</p><p>至新必煲<br>《逃》第二季</p><p>Fans成日問幾時出碟，7月尾有得煲喇﹗</p><p>《輪舞曲》</p><p>日劇版《無間道》，型男竹野內豐加上靚女崔智友，8月初出dvd，必煲﹗</p><p>街訪</p><p>Ady：「我鍾意煲港劇，《衝上雲霄》煲咗16次都唔厭，最吸引係吳鎮宇同陳慧珊的感情線，佢兩個真係做得好正！」</p></body></html>