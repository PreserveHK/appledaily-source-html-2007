<html><header><meta charset="utf-8"><title>預告片今全球首播<br>魔幻王子斬妖型到痹</title></header><body><h1>預告片今全球首播<br>魔幻王子斬妖型到痹</h1><p>電影《魔幻王國》系列第2部《魔幻王國：卡斯柏王子》（TheChroniclesofNarnia：PrinceCaspian），出年6月5日喺香港上映。首條官方預告片，今日香港時間上午11點半就會全球同步首播，全港fans可以喺電影官網同外國電影網站欣賞到，氣勢磅礡兼扣人心弦嘅精采預告，連阿Deep都好期待！</p><p>男主角萬中選一</p><p>除上集《魔幻王國：獅子．女巫．魔衣櫥》（TheChroniclesofNarnia：TheLionTheWitchandTheWardrobe）中表現突出嘅四位主角童星外，今集最令fans期待嘅係由新星BenBarnes扮演嘅卡斯柏王子，佢係喺過萬人中挑選出嚟，仲係英國皇家國立劇院（RoyalNationalTheatre）嘅學生。從電影公司發放嘅劇照所見，卡斯柏王子真係非常英偉，相信fans睇完預告片後都會俾Ben冧死！</p><p>特技壯觀勝首集</p><p>據知喺兩分半鐘嘅預告片入面，可以睇到今集嘅視覺特技場面點樣遠超第一集嘅規模。至於1,300年後嘅納尼亞王國就危危乎喇，當年宏偉壯觀嘅城堡已經面目全非，皆因王國已經落入由邪惡外族佔領嘅黑暗時代，呢四位童星就會聯同卡斯柏王子拯救納尼亞王國。喺片中，fans仲可以見到慓悍兇狠嘅坦摩族人、詭異神秘嘅花精靈使者、勇猛善戰嘅水神、同每走一步就搞到地動山搖嘅樹怪，係咪好期待呢？<br> 版主：網盜王尊尼Deep<br> 本欄逢周一至五刊出<br> <br> 預告片播映網址： http://narnia.com <br>  http://hk.movies.yahoo.com </p></body></html>