<html><header><meta charset="utf-8"><title>金手指：卒之有人代政府講真話 - 孫柏文</title></header><body><h1>金手指：卒之有人代政府講真話 - 孫柏文</h1><p>今時今日，作為一個普通特區人，無時無刻都可以有好多渠道接收訊息。傳統嘅有電視，而比較新穎嘅就有手機。寫到呢度，孫柏文已經感受到從四方八面而嚟，大家好激情咁大嗌：「呃稿費！呃稿費呀！」</p><p>唔係為壓炒風</p><p>大家聽埋先。喺對上嘅禮拜六，港島區立法會補選前夕，相信大家同我一樣，都收到好多手機短訊。情況有如除夕夜啱啱過12點時，由唔同嘅電話號碼收到千篇一律嘅短訊。當然，禮拜六收到嘅短訊，就唔係「新年快樂」，而係關於「十成按揭」。<br> 咁啱得咁橋，就喺我刪除第n個「十成按揭」短訊時，我從電視機聽到財經事務及庫務局局長陳家強，喺港台節目《香港家書》裏面講到「七成按揭」政策。陳局長話，因特區人買樓，只可以做七成按揭，所以特區冇爆發「次按危機」，冇危及銀行體制。<br> 一聽到陳局長講嘢，我就諗：「補選前夕夜，局長講按揭，又遇短訊潮，咁啱得咁橋？」Coincidence？…Ofcourse！千祈唔好諗咁多陰謀論，人會好快老。<br> 講真，經過陳局長喺《香港家書》嘅解釋，我相信佢已經成為接任金管局總裁一職嘅大熱門。點解？因為佢係第一個政府官員，坦蕩蕩咁話：「香港人儲首期錢嘅時間長三倍，toobad。想一圓置業夢？Noway。我哋為咗班有錢銀行家同銀行股東利益，犧牲港人置業夢絕對冇問題。」咁誠實，近乎想人覺得佢乞人憎嘅特區官員，真係除咗任志剛總裁，冇幾多個。如果唔乞人憎，點樣突出央行獨立性呢？</p><p>誠實值得尊敬</p><p>雖然今日搞難gag窒陳局長，不過我對佢嘅誠實真係覺得值得尊敬。如果大家記得，當年推行「七成按揭」政策，殖民政府好硬膠咁話係除咗「擊退炒家」、「幫樓市降溫」。即係儲錢時間長三倍，反而更易令大家一圓置業夢。而唔係誠誠實實咁話係為咗維持銀行體制健全。<br> 呢個解釋方法，當然係權宜之計。俗稱「屎橋」。大家可能會話：「Sell到政策就得啦！」問題就係，從嗰一刻開始，政府就承擔控制樓宇價格嘅「責任」。自此之後，民粹「做啲嘢」壓力越來越大。呢股壓力，最終遇到個好心人。呢個好心人，最後推出「八萬五」政策。<br> 所以今日，孫柏文要再次多謝陳家強局長，誠實值得尊敬。<br> 金手指網誌： http://phatdat.blogspot.com </p></body></html>