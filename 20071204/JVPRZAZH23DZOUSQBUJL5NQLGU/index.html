<html><header><meta charset="utf-8"><title>馮仁昭四圍超：<br>岳少歲晚執東亞衛視　林祖輝失業 - 馮仁昭</title></header><body><h1>馮仁昭四圍超：<br>岳少歲晚執東亞衛視　林祖輝失業 - 馮仁昭</h1><p>麗新集團老闆林建岳近年嚟醉心發展娛樂事業，旗下東亞娛樂同寰亞電影都搞得有聲有色，唔少紅星鄭秀文、楊千嬅同劉德華都同佢公司合作，可以話林建岳近年嚟已經成為新一代嘅娛樂班霸，之不過佢喺01年搞嘅東亞衛視就因為年年蝕本，終於要執笠啦！</p><p>日前接遣散通知</p><p>位於鴨脷洲海怡半島嘅東亞衛視製作中心，設有兩個專業數碼演播室，呢個台約有20名全職員工，日前佢哋收到公司嘅遣散通知，做埋呢個月底公司會終止營運。身為東亞衛視製作總監嘅林祖輝噚日話：「𠵱家幫緊啲同事做善後工作，睇吓可唔可以幫佢哋介紹到新工，始終𠵱家年尾。」問林祖輝擔唔擔心公司會拖欠薪金？祖輝就話：「老闆大把錢，應該唔會。」<br> 突然失業，祖輝喺經濟上會唔會有問題？佢話：「咁又唔會，我近排讀緊碩士學位課程，最近忙趕功課，𠵱家呢個時間停咗（工作），對我財政上冇影響。」<br> 此外，東亞衛視節目《光影三人行》嘅主持林奕華噚日就回應話：「今個星期會錄最後3集，啱啱好完結呢個season。」佢唔係好清楚公司結業嘅事。</p></body></html>