<html><header><meta charset="utf-8"><title>中環在線：中海油又要威又怕𤓓 - 李華華</title></header><body><h1>中環在線：中海油又要威又怕𤓓 - 李華華</h1><p>舊年5月颱風珍珠搞到中海油（883）旗下兩個油田──流花同埋番禺停產，華華記得董事長傅成玉3月底喺業績記招講過，一旦流花「土法修復」成功，就會立即通知大家；噚日佢喺中期業績記招時，好隆重咁話，流花經已喺6月27號試產，25口井仲全部開番晒㖭。話隆重，係因為佢哋製作咗條流花停產與復產紀錄片。<br> 傅董話珍珠吹爛嘅，係流花油台之下全部7條錨鏈同埋3條海底管線，修復技術屬於世界級難度，冇人可以保證幾時整得番，而且一般報價都要5、6億美金，今次中海油聯合中英30幾間公司齊齊合作，經過13次失敗，先至臨時整番好出到油，等明年下半年換過晒6條管，至可以叫做完全修復。<br> 佢話呢次「土法修復」，經歷過「試驗─失敗─再試驗─再失敗─再試驗」，雖然6月27號叫做搞掂咗，但唔知會唔會再失敗，為咗安全起見等復產先公佈。<br> 不過，呢頭話要慬慎，嗰頭睇見中石油（857）、中石化（386）不斷公佈發現「大型」油氣田，股價炒到高一高；中海油噚日亦跟潮流，公佈喺渤海灣搵到個「大型」輕質油田錦州251。不過，中石油個南堡油田儲量經國資委評定後縮水一大截，溫總其實唔使瞓唔着覺，為免好似中石油咁「𤓓」，中海油點都唔肯講新發現嘅油氣田有幾大型，各位炒家，炒唔炒得過你自己決定喇！</p></body></html>