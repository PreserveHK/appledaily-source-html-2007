<html><header><meta charset="utf-8"><title>金手指：未來的開始 - 孫柏文</title></header><body><h1>金手指：未來的開始 - 孫柏文</h1><p>今日，我30歲。<br> 根據官方資料，今時今日特區男性人民嘅平均壽命係79歲。即係話，孫柏文壽命只要有平均咁好，就會睇到鄧小平同志為特區定下「五十年不變」嘅終結，2047年。噚日就幫自己做回顧，今日就同大家諗吓我哋嘅未來。<br> 大家每日參與嘅金融市場，特別係股票買賣，無時無刻跳動嘅價格，反映緊市場對未來嘅預測。所以，作為一個財經口水佬，預測未來係工作嘅根本。</p><p>繼續投資買白銀</p><p>然，大家可能會話：「唔好話2047年會點，講中聽日會點都已經好勁。」同意，不過有啲嘢都係值得做吓預測。理由係，有啲嘢聽日會點，大家心目中會好肯定，不過問大家2047會點，就真係完全唔知。例如，我問你：「聽日起身邊個係特首？」相信大家都識答。不過問你：「2047年特首會係邊個？」你分分鐘反問我：「仲有冇特區都未知啦！」所以諗吓未來會點，可以爆發好多。<br> 首先，大家可能想知，由今日到2047年，有啲乜好投資。大家肯定以為，孫柏文作為「白銀戰隊隊長」，一定又話「一注獨贏買白銀」。冇錯，我相信到2047年時，世界各國都仲係會用，單憑信心做保證嘅紙幣fiatcurrency做法定貨幣。即係各國人民繼續被「紙幣狂魔」蹂躪，紙幣嘅購買力將會不斷削弱。</p><p>長線投資生仔女</p><p>不過，如果大家今日問我，由今日到2047年最好嘅投資係乜，我覺得一定係生番幾個仔女。跟住投入好多心機、時間，做大量嘅人力資源投資。黃金、白銀係啲非常消極、防禦性高嘅投資。40、50年嘅時間，大家可以做啲風險較高嘅投資，而冇乜投資嘅風險高得過生仔女，所以回報亦一樣。我，係樂觀嘅。<br> 再講，呢個世上冇任何人造力量，強大得過人口變化。所以長遠來說，孫柏文最擔心就係我國嘅「一孩政策」。就有如97年，特區政府將百分百香港人兒童拒於境外，種下今日唔夠後生仔嘅世界。未來可能係「我哋」嘅，不過可以幾耐？<br> 金手指網誌： http://phatdat.blogspot.com </p></body></html>