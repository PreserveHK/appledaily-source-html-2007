<html><header><meta charset="utf-8"><title>中環在線：其士太子爺硬銷咖啡 - 李華華</title></header><body><h1>中環在線：其士太子爺硬銷咖啡 - 李華華</h1><p>其士國際（025）噚日開股東會，招呼股東嘅茶點當然不假外求，由同系嘅其士泛亞（508，前稱其士科技）旗下PacificCoffee（PC）供應。賣花當然會讚花香，所以記者會完結之後，副主席兼董事總經理郭海生千叮萬囑叫記者食件豬肉卷先好走，因為真係好好食。</p><p>請記者食豬肉卷</p><p>至於太子爺周維正就話：「以前好少飲咖啡，𠵱家每日都會飲一兩杯。」hardsell咗啲噃！華華諗住問佢有冇同太太去旗下Igor's集團嘅食肆撐枱腳？點知佢話唔講家事，但就話前年收購PC同Igor's後，會先搞好呢兩間公司先，尤其係令PC喺內地站穩陣腳，所以暫時唔會再收購住。<br> 家吓喺上海同北京夾埋有9間PC，太子爺話內地有兩間PC位置麻麻，收入同租金比率差過預期，要揀舖重開。佢之前都有親自返內地睇舖，但始終唔及地頭蟲，所以都要喺內地搵拍檔幫手揀舖。</p></body></html>