<html><header><meta charset="utf-8"><title>中環在線：渣打新舖豪請五獅到賀 - 李華華</title></header><body><h1>中環在線：渣打新舖豪請五獅到賀 - 李華華</h1><p>唔少銀行為咗慳錢，分行數目越cut越少，但渣打就啱啱相反，今年已經開咗8家分行，噚日喺奧海城又開多一間，即係每個月至少有一間開張！<br> 唔止分行開得多，佢哋出手仲好闊綽，人哋開張最多咪搵一兩隻醒獅，佢哋就一次過晒夠5隻，動員咗30幾人。華華問過醒獅負責人，佢話每隻獅市價大約收5000銀，5隻就承惠兩皮五，不過渣打係熟客，所以有折頭。<br> 正所謂人多手腳亂，攝記噚日喺混亂中，俾其中一隻獅嘅獅尾撞親，整爛咗支鏡頭。<br> 開分行出手豪，渣打高層去旅行一樣豪，香港個人銀行業務主管洪丕正（Ben）同華華講，暑假同老婆仔女一齊去歐洲，兩星期去勻9個國家，行程由洪太策劃，至於批budget嘅，就梗係Ben洪啦！<br> 李潤芳攝</p></body></html>