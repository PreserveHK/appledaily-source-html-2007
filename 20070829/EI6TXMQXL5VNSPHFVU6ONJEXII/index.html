<html><header><meta charset="utf-8"><title>少年食神獨創牙擦一丁<br>土炮麵貪夠粗</title></header><body><h1>少年食神獨創牙擦一丁<br>土炮麵貪夠粗</h1><p>近來經常聽到「少年食神」的傳奇——一個人去日本食二萬幾蚊神戶牛；以秘製古方為家族打造「私家蝦子麵」；專程飛巴黎食越南河；每年到波爾多嘆紅酒，仲要每個月帶森美小儀四圍去搵食……食得刁鑽，煮的功力又如何？會否嘴尖手低？<br>少年食神MichaelLam話：「煮，我唔算耍家，但食得好嘢多都學到兩道可以牙擦吓！要唔要試吓？」嚟咪嚟！<br><br>記者：廖秀娟　攝影：梁細權<br>髮型：RitzLam@HipHairCulture　示範場地：「炭」日本料理</p><p>林澄光（Michael）</p><p>去年獲森美小儀誠邀到節目《架勢堂》當客席主持，每月最後一個星期五主持《少年食神》環節，因而被封「少年食神」。</p><p>嚐盡<br>東南亞美食</p><p>33歲的Michael其實是位公子哥兒，家族做建築及汽車生意，自小經已嚐盡大酒店、大酒家的絕妙佳餚，又經常隨父母到東南亞各地傾生意，對東南亞美食亦瞭如指掌；弟弟是西廚，正積極籌備開辦自己的西餐廳；Michael繼承父業但亦趁公幹時四圍搵好菜，馬來西亞、新加坡、泰國、內地，一年去幾次，已多次帶旅遊版記者去搵食了。</p><p>人神<br>互動的秘密</p><p>Michael每遇好菜必分甘同味，每遇好菜亦必問廚師秘訣，幾年下來，食友滿天下，陳自強、李璨琛、王菀之等都是他的食腳；廚藝亦逐漸精研，不過即使平日牙擦，一講到廚藝就很謙卑，幾乎要拿着「講辭」一謝天下良師：「我媽咪煮嘢好叻，自細受佢影響，食得刁又想煮；大個見親廚藝高的師傅，就會走去同佢做朋友，聽佢講秘訣，好似今次的雙春鵝肝飯，係『炭』的大廚教我，柚子汁半生熟牛柳就係都會海逸酒店的千鶴日本料理劉承秋師傅教我做的，食吓問吓至識煮咋！」原來神都是從人的學習得道，我們都有機會升格為神啊！</p><p>牙擦出前一丁</p><p>敢稱「牙擦出前一丁」，因為Michael自創惹味食法，以紅葱頭、洋葱及蝦亁吊味，鹹香味濃，味道即時提升，牙擦得起啊！</p><p>材料</p><p>出前一丁1個、紅葱頭4粒、洋葱1/2個、蝦亁1/2両、蘆笋2條</p><p>做法</p><p>1.出前一丁煮至7成熟，過冷河備用。<br> 2.少許油起鑊，爆炒切成細粒狀的紅葱頭、洋葱及半份蝦亁。<br> 3.再起鑊煎香剩餘的蝦亁後備用；蘆笋烚熟備用。<br> 4.煲滾水再煮出前一丁，至9成熟熄火下半包味粉，拌勻上碟。<br> 5.放上之前爆起的紅葱頭等材料，鋪上煎香的蝦亁及蘆笋，即可食得牙擦。</p><p>貼士</p><p>出前一丁用本地貨已足夠，日本水貨麵質較幼滑，反而與粗濃的材料不配合。記得味粉要在熄火後加，不要再開火煲煮，否則味道會變；亦因有惹味材料，味粉只下一半就夠。</p><p>雙春鵝肝飯</p><p>鵝肝煎蛋飯，有甚麼特別？「特別在食法，吃時把外脆內軟的鵝肝與熱辣雞蛋搗碎撈勻，每粒飯都有鵝肝與蛋香，滿口香糯，包保比一啖啖食鵝肝更滋味。」我食過，完全同意！</p><p>材料</p><p>法國鵝肝1件、雞蛋2隻、日本米或珍珠米1/2杯，麵粉/黑胡椒各少許</p><p>做法</p><p>1.珍珠米洗好浸1小時，置飯煲開始煮飯。<br> 2.鵝肝解凍後撲上少許麵粉及黑胡椒。<br> 3.以中火略煎鵝肝後轉細火，煎至一面開始有血水滲出，轉煎另一面至差不多時間後上碟。<br> 4.洗鑊再起鑊煎雙蛋，一面熟即可。<br> 5.飯熟𢳂至飯碗，放上鵝肝及雙蛋，趁熱搗碎鵝肝及雙蛋，撈勻至每粒飯均沾上蛋汁及鵝肝後即食。</p><p>貼士</p><p>想更有香蛋味，可用日本蛋。吃時一定要趁熱，否則香糯味大減。</p><p>柚子汁半生熟牛柳</p><p>Michael平生最愛吃牛，常謂「食牛就敢牙擦！」經常教人以牛肋骨打邊爐。今次教我們做個柚子汁牛柳沙律，特選牛柳部位，因最腍身易食。</p><p>材料</p><p>日本或美國牛柳2條<br> 柚子汁調味：日本柚子1個、米醋1200毫升、糖800克、日本豉油800毫升、京葱3條、薑/麻油各少許</p><p>做法</p><p>1.牛柳只要中間部份，不要頭尾。<br> 2.先以中火煎牛柳，後轉至慢火煎，邊煎邊碌，均勻慢煎每一面；煎至均勻地變成淺啡色，再轉大火快煎一下。<br> 3.熄火放在鑊待凉1分鐘，放至砧板切成薄片。<br> 4.柚子起皮，將皮搗碎，與調味汁料拌勻，淋上牛肉面即成。</p><p>貼士</p><p>煎半生熟牛柳不容易，冇指定時間，視乎牛柳的厚大程度，靠工多藝熟；較易成功法是宜生不宜熟，煎至全變啡色後一、兩分鐘，用針拮拮牛柳，感覺生但沒血水滲出便可。</p><p>買定料　明日教你整飯盒<br>學生哥（南瓜飯糰）</p><p>南瓜50克、米1杯、番茄1片、雞蛋1隻、藍莓2粒、菠蘿1片、紫菜2片、西蘭花1/2個</p><p>鉛筆盒（四色糙米飯）</p><p>椰菜1片、火腿1片、雞蛋1隻、糙米飯1碗、腸仔1條、免治牛肉100克、甘笋1條</p><p>網球精英（茄汁茄子肉丸意粉）</p><p>免治豬肉300克、洋葱1/4個、茄子1隻、意粉200克、蛋2個、番茄2個</p><p>百科全書（蛋包公司三文治）</p><p>蛋1隻、麥包3片、生菜1片、煙肉1片、青瓜4片、番茄1個、芝士1片、火腿1片<br> 青瓜切去頭後磨出白色汁液，可去青瓜澀味。另浸進冰水中，可使其爽脆。</p></body></html>