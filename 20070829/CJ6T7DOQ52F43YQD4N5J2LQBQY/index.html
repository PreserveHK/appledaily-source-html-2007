<html><header><meta charset="utf-8"><title>中環在線：國航同「鬆啲」斷背情 - 李華華</title></header><body><h1>中環在線：國航同「鬆啲」斷背情 - 李華華</h1><p>市場中人通常用結婚或者拍拖，嚟形容企業之間嘅收購合併，噚日中國國際航空（753）總裁蔡劍江嚟香港主持業績記者會，會上自爆有機會同其他內地航空公司搞重組。<br> 華華正喺心裏面盤算，「喂，你諗住用乜嘢方法去追女仔或者求婚？對方肯唔肯同你談戀愛先？」冷不防蔡總用「鬆啲（兄弟）公司」嚟形容其他航空公司，華華即刻收口唔敢問，啋，唔通問人哋嘅斷背情史咩！<br> 不過，唔理佢哋係咪斷背，國航股價真係好勁，噚日創新高收9.06元；A股仲厲害，收報17.4元人民幣──學「香港股神」四叔話齋，差成個開。同國際炒家索羅斯一齊創立量子基金嘅羅傑斯（JimRogers）都係國航小股東，唔使講你都知國航有質素啦。<br> 難怪國航財務總監樊澄難掩興奮之情話：「股價高低是相對的，如果投資者對公司期望越來越好，股價就上升，若然睇唔到有前途，自然跌跌盪盪。」</p></body></html>