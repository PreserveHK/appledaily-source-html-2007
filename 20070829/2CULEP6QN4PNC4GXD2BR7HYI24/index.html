<html><header><meta charset="utf-8"><title>中環在線：艾維朗望恒指狂瀉 - 李華華</title></header><body><h1>中環在線：艾維朗望恒指狂瀉 - 李華華</h1><p>照例唔見主席李察，連吹得兩嘴嘅「着數」（JackSo蘇澤光）都冇埋，咁盤數又冇乜驚喜（唔見紅都算係咁啦！）得番公務員出身嘅熊貓仔AA（艾維朗）膽拖斯斯文文嘅CFO卿姐姐主持大局，是故噚日8號仔電盈中期業績記者會，兩個字可以形容晒──悶爆！<br> 點解悶爆？其一可能係因為AA同大家始終都人鬼殊途，唔係話溝通唔到，但始終都好難有啲啜核嘢俾大家寫。好似問佢8號仔股價𠵱家勁跑輸恒指，但中期業績只係升得3%咁多，主席之前話股價如果同恒指掛唔到鈎，董事花紅得一半，佢對呢單嘢點睇？<br> AA話佢冇水晶球，唔知道股價同恒指走勢，唔會評論，總之，佢返工係做嘢而唔係為Bonus……情操之高尚，簡直冠絕太古坊！</p><p>分幾多花紅睇股價</p><p>查實根據主席嘅「花紅恒指掛鈎論」，倘若年終嗰陣8號仔股價仲係「人人皆醉我獨醒」，股東回報又做唔到標標青青，咁AA同佢啲董事團隊就要硬食，份花紅會冇咗一半。華華同佢計過數，就佢個人而言，即係得番400粒，至於話係咪咁清高真係唔介意？即係咁，太古坊並唔係佛門清靜地，唔理你係高層定係基層工友，點會咁出塵唔mind份花紅冇咗一截呢？<br> 所以，華華有理由相信，AA應該係全宇宙裏面（起碼喺香港散戶，同埋搭緊港股直通車落嚟嗰班祖國散戶），唯一一個最希望恒指狂瀉，甚至有股災出現嘅人！<br> LiWaWa@AppleDaily.com</p></body></html>