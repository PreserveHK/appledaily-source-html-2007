<html><header><meta charset="utf-8"><title>環球片場：虛擬Avril廣告遊魂</title></header><body><h1>環球片場：虛擬Avril廣告遊魂</h1><p>早排可口可樂搵咗加拿大搖滾小天后AvrilLavigne幫手宣傳動畫片《HappinessFactory》，但就唔使佢親自上鏡，而係整咗個虛擬嘅Avril出嚟拍段CG短片。阿Net開頭聽到都好期待，點知睇完條片極度失望，簡直浪費咗個concept。</p><p>坐第一行睇戲</p><p>條片講Avril出席《HappinessFactory》荷李活首映行紅地毯，但啲CG差到離奇，除咗個虛擬Avril叫做似樣少少之外，其餘無論背景同人物都整得好求其。Avril無厘頭行行企企一輪，就入咗戲院，木口木面嘅佢見到有侍應捧住可樂，即刻露出四萬笑容，然後就邊飲邊睇戲，最奇係間戲院冇乜人，佢竟然揀坐第一行，唔怕睇到頭暈咩？<br> 有網友睇完都鬧不知所謂，GiuliaLover仲爆粗話︰「乜X嘢嚟？」但又有網友curdey讚虛擬Avril靚女，你話家陣啲fans幾盲目！<br> 網址： http://www.youtube.com/watch?v=19LNTu0TIt0 <br> <br> 版主：阿Net<br> 本欄逢周一至五刊出</p></body></html>