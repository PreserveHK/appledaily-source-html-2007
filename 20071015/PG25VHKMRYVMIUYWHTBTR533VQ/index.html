<html><header><meta charset="utf-8"><title>女星擇偶鍾意老竇款<br>安琪蓮娜戀父　畢仔似莊威</title></header><body><h1>女星擇偶鍾意老竇款<br>安琪蓮娜戀父　畢仔似莊威</h1><p>日前英國《每日郵報》網頁分析，話好多女性都有戀父情意結，擇偶時會揀個同自己爸爸差唔多樣嘅男士，我阿Deep開頭都唔信，但佢哋用咗幾個明星嚟做例子，睇落又真係似層層。<br> 例如安琪蓮娜祖莉（AngelinaJolie）爸爸莊威（JonVoight）後生時個樣，真係同畢彼特（BradPitt）𠵱家個look好似，同樣充滿不羈男人味。至於嘉芙蓮薛達鍾絲（CatherineZeta-Jones）個爸爸Dai，雖然冇女婿米高德格拉斯（MichaelDouglas）咁靚仔，但佢哋都咁上下年紀，又係國字面口兼滿頭銀髮，style可謂一樣。</p><p>髮型笑容一樣</p><p>至於姬妮芙柏露（GwynethPaltrow）老公、Coldplay主音ChrisMartin，直情係姬妮芙亡父Bruce嘅A貨版，不但髮型打扮，連個笑容都一模一樣。姬妮芙好友StellaMcCartney，佢老公AlasdhairWillis官仔骨骨，亦甚有保羅麥卡尼（PaulMcCartney）後生時嘅氣質。《每日郵報》網頁仲舉咗好多名人例子，各位八卦網友不妨上去研究下。<br> 網址： http://www.dailymail.co.uk/pages/live/articles/showbiz/showbiznews.html?in_article_id=487633&amp;in_page_id=1773 <br> <br> 版主：網盜王尊尼Deep<br> 本欄逢周一至五刊出</p></body></html>