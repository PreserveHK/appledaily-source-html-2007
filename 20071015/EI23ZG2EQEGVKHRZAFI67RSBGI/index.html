<html><header><meta charset="utf-8"><title>家強愛大炒<br>煮勝瓜要用基圍蝦</title></header><body><h1>家強愛大炒<br>煮勝瓜要用基圍蝦</h1><p>黃家強的個人網頁上，嗜好一項有十大至愛，音樂排第一，烹飪竟然排第五，僅次於電影！以為是藝人的胡亂吹噓。但他自薦的示範菜式，有生炒糯米飯、獨門四杯雞、鮮蝦煮勝瓜湯菜、魚子蒸蛋白，難度9.5級！又以為他只想我們找大廚為他準備，誰知他一來便起鑊邊炒邊鬧：「點解今日冇基圍蝦㗎！冇膏海蝦煮勝瓜，唔夠味㗎！」<br><br>記者：廖秀娟<br>攝影：譚盈傑<br>場地提供：九龍灣龍德樓（27961228）</p><p>黃家強入廚履歷</p><p>年資：約25年。現時家中每星期有4天自家煮飯，由太太或他主理。<br> <br> 撚手菜：家常中菜包括南乳排骨、豆瓣醬肉片、各式創意BBQ食物及今天4款菜式。&#13;</p><p>與姐姐輪流煮飯</p><p>萬萬估不到！家強原來煮得兩味，「呢個菜用較多蝦做濃湯底，煮出嚟勝瓜有蝦鮮味，湯又有瓜的清甜。如果鮮蝦有膏，煮時橙色蝦膏流出湯面，賣相好啲，味道又會多一重蝦膏香。」<br> 可惜當日買不到有膏的基圍蝦，家強笑罵：「咁我做得唔好嗰喎！不過有就最好，冇都唔緊要，當日有咩靚就用咩啦！煮餸應該係咁！」家強中學開始就跟姐姐輪流煮飯，「阿媽阿爸要返工，媽咪買好材料，我哋就負責煮。」經過幾年「實習」，家常小菜變成家常便飯，「𠵱家喺街見到好食的餸，大部份都可以自己煮到！」&#13;</p><p>最緊要五色齊全</p><p>與日籍太太結婚後，涉獵的菜式又更多，「太太好鍾意煮嘢食，但佢只識煮日本菜，仲會買食譜學煮，我就唔會，靠打天才波。」兒子出世後，對食物要求更高？「又唔會喎！我就係唔想太Protect，其實只要有五色食物，足夠碳水化合物、鈣同蔬菜已經好夠，我哋都有食多啲菜同魚，但就冇話特登食有機食物，不過每次洗亁淨啲就真嘅！</p><p>煮餸大測試</p><p>鮮蝦浸勝瓜湯菜</p><p>0hr20min<br> 2人份量<br> <br> 雖然現場版是海蝦代替有膏基圍蝦，但湯仍然鮮味，「精髓是蝦要連殼煮，讓蝦殼為湯添味，而且蝦去殼煮會令蝦肉變嚡，所以千萬不要去殼呀！」家強教路。</p><p>材料</p><p>基圍蝦6隻、勝瓜1條、大葱/葱粒/蒜茸/紅葱頭/薑絲/指天椒粒各少許、糖/雞粉/紹酒各1茶匙、水1量杯</p><p>做法</p><p>1.	蝦洗淨，勝瓜洗淨切段。爆香蒜茸、葱粒、紅葱頭、指天椒粒及大葱段，下鮮蝦爆炒，再下薑絲，然後灒酒再兜炒。<br> <br> 2.	下水略煮蝦，再下勝瓜同煮，冚蓋煮約5分鐘，下雞粉及糖調味便可。</p><p>貼士</p><p>薑絲後下較好，因為易燶。蝦煮得太熟會韌，所以下水不能太多，要花時間煮滾。</p><p>阿強四杯雞</p><p>0hr30min<br> 4人份量<br> <br> 傳統是三杯雞，黃家強煮的是四杯雞，「自細阿媽係用四杯㗎，多咗一杯蜜糖！」雞肉更加香甜，顏色又更蜜煉，煮時已經夠惹味。</p><p>材料</p><p>雞1隻、蒜片/洋葱/青椒/九層塔各少許<br> 汁料：蜜糖/紹酒/麻油/老抽各1茶杯（150毫升）&#13;</p><p>做法</p><p>1.雞洗淨、去內臟、斬件。<br> 2.起鑊爆炒蒜片、洋葱及青椒；下雞件一同兜炒一陣，下汁料炒勻所有材料。<br> 3.直至煮至收汁，下九層塔，熄火冚蓋焗一陣，便可上碟或上煲仔。</p><p>貼士</p><p>如果有時間，雞全隻下鑊煮至完成才斬件，雞肉會更嫩滑；但煮時要不停為雞翻身，否則極易燶。</p><p>生炒糯米飯</p><p>0hr30min（未計浸糯米時間）<br> 2人份量</p><p>材料</p><p>糯米1杯、臘腸1條、豬肉碎1両、冬菇/蝦米/瑤柱/花生/蒜茸/葱粒各少許、生抽/雞粉1茶匙、老抽11/2湯匙、雞蛋1隻</p><p>做法</p><p>1.糯米洗淨浸過夜。冬菇及瑤柱洗淨浸軟，冬菇切粒，蝦米及臘腸洗淨，後者切粒。雞蛋拂勻，煎成蛋角，切絲備用。<br> 2.	起鑊爆香所有配料（除糯米及蛋絲）。<br> 3.	下油起鑊，下糯米攤開兜炒，慢慢加水炒至水收亁，再重複步驟，至糯米近全熟，加入炒香配料兜炒，加生油、老抽及雞粉略炒後上碟，撒上蛋絲便成。</p><p>貼士</p><p>不想糯米太黏，可混粘米1/4杯同煮。生炒時逐少下水，否則糯米吸水太多變爛。</p><p>魚子蒸蛋白</p><p>0hr30min<br> 2人份量<br> <br> 家強的仔仔已8個月大，可以吃糊仔，他想了這個蒸蛋白，加上魚子，便一家三口都可以吃了。</p><p>材料</p><p>蛋白6隻、雞湯1量杯、魚子11/2湯匙、蠔油2茶匙、鹽少許</p><p>做法</p><p>1.鑊內置高身碟，與冷水一起煲滾；蛋白拂勻，與鹽及雞湯拌勻，慢慢傾入已加熱的高身碟內蒸2分鐘，熄火後焗20分鐘。<br> <br> 2.開鑊蓋待蛋白稍凉，加上魚子，加幾滴蠔油點綴加味便成。</p><p>貼士</p><p>魚子易壞，不宜放上太熱的蛋白。
</p><p>買定料明日教你煮餸<br><br>咖喱七色菜</p><p>意大利青瓜1隻、青紅黃燈籠椒各1/2隻、蘋果1個、香蕉1隻、蘆笋100克、鮑杏菇1隻、青咖喱1茶匙、椰漿2湯匙、日本咖喱汁100毫升、鮮百合2個、鮮羅勒1棵</p><p>左宗棠雞</p><p>嘉美雞1隻、竹葉青酒250毫升、芫荽1棵、蜜糖1湯匙</p><p>苦瓜炒牛柳</p><p>苦瓜2個、牛柳4両、豆豉2湯匙、蒜頭6粒</p><p>五色湯</p><p>番茄4個、粟米2支、甘笋2條、蜜棗/無花果各2粒、南北杏2両、豬𦟌1斤</p></body></html>