<html><header><meta charset="utf-8"><title>食知味：本港比利時菜<br>變郵票圖案</title></header><body><h1>食知味：本港比利時菜<br>變郵票圖案</h1><p>第一次接觸GrandPlace的比利時菜，愛上了；既有法國菜的浪漫精緻，又有意大利菜的豐富實惠，最重要是價錢平易近人，就能吃到傳統正宗口味……查實我又唔係比利時人，又點知有幾傳統喎！我只知道這兒出品的菜式，被比利時郵政總局睇中，千里迢迢都話要借張相用嚟出國家郵票，問你服未！<br><br>記者：趙珮倩<br>攝影：周旭文<br>Model：Bennata@IG綜藝社群</p><p>來自歐洲北海的比利時甜蝦，咪睇佢哋size細細，隻隻都好紮實，蝦味豐富，鮮甜之餘仲有淡淡的海水味，蘸上紅酒醋味來吃，味道更上層樓。<br> <br> 比利時郵局於今年發行的國家郵票，以傳統比利時菜式做主題，其中一張就選用GrandPlace的鮮番茄釀比利時甜蝦沙律相片（左上角）來做郵票。</p><p>04年於香港開業的GrandPlace，一直由國際知名米芝蓮星級廚師兼比利時皇室御廚BenoitGersdorff擔任顧問廚師。Benoit每隔一陣子就會來GrandPlace「巡視」，而駐店的本港大廚則需要到比利時跟Benoit學師半年才可擔起大旗，保證每道菜式由選材、烹調、擺碟都跟足比利時傳統做法，其中一款菜式更成為比利時07年推出的國家郵票圖案，可謂為港爭光。
</p><p>拍攝了3小時</p><p>「大概喺05年尾我哋收到比利時郵局的一封email，話想用我哋鮮番茄釀比利時甜蝦沙律張相，加入郵票集，於是我哋就send張相畀當局。一直到06年尾，才再收到通知話會確定成為07年推出的國家郵票圖案之一。至於佢哋從何途徑見過我哋嘅菜式就冇再深究，可能有關人士曾經試過GrandPlace的食物覺得好正宗啦！」公關姐姐解釋。<br> 至於負責拍攝該菜式，從事商業攝影15年的攝影師Joe就好謙虛咁話：「絕對唔係我一個人功勞，公司有一套好嚴謹的方針將每道菜展示出來，食物本身已經好靚好新鮮。」原來Joe當日由落燈到拍攝就用了3小時，足足換了3份甜蝦才收貨，務求影到食物最鮮的一面，「能夠影到張相被比利時選用成為郵票係好大榮耀，有得keep番一張郵票都已經好開心！」</p><p>白酒煮比利時青口</p><p>必試招牌菜，青口軟腍鮮甜，加入西芹、洋葱以比利時白酒煮熟，簡單但好味！大廚提提大家，9至12月份青口更肥美，青口迷記住喇！</p><p>鮮帶子伴比利時苦白菜</p><p>帶子是配角，苦白菜才是主角；從比利時飛嚟的苦白菜，烚腍後以牛油、香草炒香，味道甘甘哋，甜中帶微澀，有個性，我鍾意！</p><p>比利時鮮菌煙肉燴兔髀</p><p>唔使大驚小怪！喺比利時食兔肉十分平常，大廚話由於兔仔經常躍動，大髀肉質比較韌實，要用多一點時間燜腍。食落質感似豬肉，但口感似雞髀肉咁滑，為味蕾帶來新體驗。</p><p>燒豬仔肉配白松露菌汁</p><p>豬仔肉之所以咁嫩滑，秘訣係用焗爐燒至半熟後，再另用特別爐具免火曬熱肉心，然後片至薄薄，淋上香濃惹味的白松露菌汁，一啖一塊，攞起支叉就食得﹗</p><p>比利時窩夫配鮮果及雪糕</p><p>熱辣辣的窩夫襯上香滑的比利時呍呢拿雪糕，一冷一熱，好刺激！窩夫機是專從比利時訂造，價值6萬多元，做出來的窩夫特別香脆好味。</p><p>果味啤酒</p><p>比利時人鍾意飲啤酒，種類千變萬化，如其獨有的果味啤酒，有熱情果、士多啤梨、車厘子、青蘋果、蜜桃、紅草莓6種口味，甜甜哋勁易入口！</p><p>食客有Say</p><p>比利時菜煮得好正宗，同我喺歐洲食過的味道一樣，最鍾意食白酒煮青口，青口好鮮，酒味清香。</p><p>GrandPlace（22347343）<br> 地址：中環金融街8號國際金融中心商場1樓1050號店<br> 營業時間：12nn-11pm<br> 座位：16個</p></body></html>