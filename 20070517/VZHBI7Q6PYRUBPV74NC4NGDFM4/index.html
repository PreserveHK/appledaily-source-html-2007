<html><header><meta charset="utf-8"><title>求驗客手記：為愛犬「阻差辦公」摩帥憔悴冇晒霸氣 - 求驗客</title></header><body><h1>求驗客手記：為愛犬「阻差辦公」摩帥憔悴冇晒霸氣 - 求驗客</h1><p>即將喺英足盃同曼聯火併爭雙料冠嘅車路士，日前就舉行造勢頒獎禮！本來，大家都戥艾辛拎到今季MVP高興，點知領隊摩連奴中途離席，及後更因愛犬「犯事」而俾警方「生擒」，認真唔吉利！<br> 周二晚，車仔舉行球隊內部嘅頒獎禮，本來想振興士氣，點知摩帥突然接到老婆瑪烈達電話，瞬即撲返屋企！原來英國警方懷疑摩帥愛犬從葡萄牙「入口」後，並冇防疫注射，所以需接受檢查；然而，瑪烈達驚死警方對狗隻施以酷刑，於是企圖以淚阻止差人強行帶走愛犬。<br> 自稱喺屋企係「小男人」嘅摩帥，先與差人口角，繼而動武，更夾硬搶回愛犬，於是摩帥即時遭逮捕，被控以「阻差辦公」罪名。幸好，當日稍後時間，摩帥已被釋放，但面容憔悴，完全失去往日滔天霸氣。</p><p>艾辛獲球迷選為MVP</p><p>好啦，講番頒獎禮，艾辛就擊敗咗杜奧巴、中堅卡維奴，獲球迷選為今季MVP，而約翰米基爾就成為最佳新秀；而球會主席碧克日前就承諾來季繼續有資金擴軍，但肯定較今季少，唔知係咪暗示摩帥今季揮霍過度呢？</p></body></html>