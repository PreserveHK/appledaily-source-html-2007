<html><header><meta charset="utf-8"><title>PantechIM-R200<br>變面KeyPad兼識震</title></header><body><h1>PantechIM-R200<br>變面KeyPad兼識震</h1><p>日、韓手機有型！好多人都知，不過受制式所限，香港每每用唔着，總之齋睇款已經恨死隔籬嗰隻；最近韓國Pantech就出咗部超型趟蓋款色IM-R200！<br>睇相！做乜咁奇特？同款機但個個KeyPad位都唔同色？話畀你知，其實佢個字粒位係一塊OLED！雖然介紹相中只有4款顯示，據知用家仲可以隨意自定顏色同顯示，真係日日用都可以有新鮮感，而且在操作相機同播歌功能時，仲會切換成不同介面，真係用途非常多樣化，不過更抵死嘅，係設計員表示，由於係虛擬鍵盤關係，所以仲特設有震動功能，㩒落去時有回震，佢話感覺會真實啲仲好好手感，真係俾佢哋吹脹！<br>暫知機身規格係行Dual芒，大芒2"、OLED芒1.6"，同玩26萬色，其他功能有VGA視像鏡頭、128和弦鈴聲同MP3機功能，不過最High係佢個200萬像素相機，竟然好似DC咁玩到「臉孔識別」，功能強到你唔信，不過可惜制式就行韓國嘅CDMA1×EV-DO，所以就算嚟到香港都用唔到，期望遲些日子會推出相類功能嘅GSM港版啦！<br><br>記者：朱崇德</p><p>Profile</p><p>制式：CDMA1×EV-DO<br> 主屏幕：2.0"/26萬色TFT<br> Keypad屏幕：1.6"/26萬色OLED<br> 鏡頭：200萬像素+VGA視像鏡頭<br> 尺寸：102.7×46.5×16.9mm<br> 重量：104g</p></body></html>