<html><header><meta charset="utf-8"><title>世紀之吻後首度同場<br>吳卓羲一見欣宜即閃</title></header><body><h1>世紀之吻後首度同場<br>吳卓羲一見欣宜即閃</h1><p>𤓓事多籮籮的吳卓羲，兩年前在無綫《兒歌金曲頒獎典禮》上獲扮公主的鄭欣宜奉獻「世紀之吻」，一度成為全城熱話。前晚他出席國際名牌EmporioArmani廣東道新店開幕派對，先與欠債不還事件的債主古天樂狹路相逢，他即時與古仔攬頭攬頸扮friend，未料轉頭又撞正欣宜駕到，如玩密室逃亡的吳卓羲馬上火速閃開，事後他更直認眼見欣宜未企定，自己已先行告退。</p><p>意大利時裝名牌EmporioArmani廣東道新店前晚舉行開幕儀式，出席嘉賓包括無綫力捧小生吳卓羲、穿中空裝性感上陣的林熙蕾、古天樂及陳見飛等。難得出席名牌活動的𤓓王吳卓羲，以一身型人打扮示人，沒想到𤓓事繼續來，先後撞正債主古天樂及因一吻定情掀起軒然大波的鄭欣宜，結果他在派對上忽然玩失蹤，悄悄離開。</p><p>兩年冇見<br>「佢未企定我就走」</p><p>前晚活動由古仔擔任剪綵嘉賓，大會舉行剪綵儀式後，吳卓羲和林熙蕾等一眾嘉賓齊入店內參觀，然後再往海洋中心參加派對，至派對接近尾聲時，欣宜與一班好友才施施然出現，並與吳卓羲再度碰頭，據知二人有打招呼，但欣宜到場未及一分鐘，吳卓羲已火速閃離現場。<br> 其實吳卓羲和欣宜均屬名牌派對稀客，今次碰頭實在有緣，更是二人自《兒歌金曲頒獎典禮》結緣後，相隔兩年首度重遇的難得場面。早於05年，二人齊為該頒獎禮擔任表演嘉賓，當時飾演白雪公主的欣宜在台上公然向王子吳卓羲獻吻，令他呆立當場，這世紀之吻令大批觀眾及網民議論紛紛，廣管局更因而接獲81宗投訴。<br> 對於前晚一見欣宜即閃，吳卓羲昨日在電話中說：「我有見到佢呀，我走時佢啱啱入嚟，我唔知佢會嚟，都有同佢打招呼，有sayhi。噚晚我唔係見到佢就走，係我走時見到佢，喺電梯位見到佢嘅。」問吳卓羲有否見到欣宜在佈景板前影相？他即說：「佢未企定我就走。」他又直認與欣宜沒聯絡，但強調大家見面會打招呼。</p><p>債主同場<br>攬頭攬頸扮兄弟</p><p>除與欣宜碰頭外，吳卓羲前晚也跟伯樂兼債主古天樂同場相遇，當年他經古仔推薦，得以由舞蹈員跳到幕前變成藝員，但早前有報道指他向古仔借了50萬未還，前晚他乍見古仔即時扮friend，與古仔攬頭攬頸合照，一副好兄弟模樣，問吳卓羲是否借錢未還？他說：「報道出街之後，古仔已經打電話畀我，叫我唔使理埋啲唔係事實嘅嘢。」<br> 採訪：林妙萍、林妃<br> 攝影：陳慧安</p><p>專家話：自信不足可催眠治療</p><p>自《兒歌》頒獎禮後，吳卓羲與欣宜未有再合作，兩人前晚再度碰頭，吳卓羲卻急急腳走，似有欠風度，臨床身心行為學家李寶能表示，這反映當事人比較軟弱或消極，他說：「好似話古墓有咒語，咁出番嚟嘅人死咗係咪都係因為咒語呢？當事人已經形成心理陰影，寧可信其有不可信其無；又或者係受到身邊人際關係連帶影響，有啲人比較消極嘅，就會選擇逃避或者避開佢，咁對自己嚟講都係一個保護作用。其實好多人都係咁，總之如果當事人定力唔夠就會中招。」李寶能表示有此情況者，可接受催眠治療強化自信心，令他清洗負面記憶，自能痊癒。</p><p>娛樂資料庫：吻後甩嘴惹批評</p><p>兩年前18歲的欣宜在螢光幕上親吻當時仍是無綫寵兒的吳卓羲，誰知竟惹來觀眾投訴場面令人不安，男方更慘成取笑對象。<br> <br> 05年8月27日<br> 在《兒歌金曲頒獎典禮2005》上，扮演公主的欣宜親吻王子吳卓羲後，吳卓羲呆足10秒，更出現「甩嘴」情況，節目完畢後，欣宜順應傳媒要求，在後台再吻吳卓羲一次。<br> <br> 8月29日<br> 廣管局兩天共收到54宗投訴，有市民直指親吻場面令人不安、未有顧及觀眾感受及有貶低男性之嫌。<br> <br> 8月31日<br> 吳卓羲自與欣宜錫錫後慘成取笑對象，在簽約BMA的記招上，林珊珊笑言會拉攏他們作情侶檔，蔡一智抵死地叫他「戒肥膩」，吳卓羲惟有尷尬儍笑。<br> <br> 05年9月<br> 廣管局因為欣宜親吻吳卓羲一幕共接獲81宗投訴，吳卓羲力撐欣宜說：「唔應該取笑欣宜，佢又冇罪，又冇做錯啲乜嘢。」<br> <br> 06年10月<br> 肥姐進院期間，吳卓羲被問到有否致電問候時，表示沒欣宜的電話號碼。<br> <br> 今年8月<br> 狄娜大爆肥姐沈殿霞因女兒吻吳卓羲遭大肆抨擊，因氣結而谷出病。事後欣宜在網誌上重申錫吳卓羲是依導演要求。<br> <br> 資料來源：《蘋果》資料室</p></body></html>