<html><header><meta charset="utf-8"><title>日潮人落難似瞓街尊尼<br>韓網友狠踩木村老奀茄</title></header><body><h1>日潮人落難似瞓街尊尼<br>韓網友狠踩木村老奀茄</h1><p>日本萬人迷木村拓哉上星期飛咗去韓國宣傳電影《律政英雄》，雖然唔少傳媒都話佢今次表現得好親民，唔似得嚟香港嗰時黑口黑面。</p><p>恍如精神病人</p><p>不過，韓國網友似乎對佢冇乜好感，話佢抵埗時嘅衣着似露宿者、癲佬或者係扮尊尼狄普（JohnnyDepp）。<br> 韓國搜尋網Daum近日有唔少關於木村嘅討論，不過彈多過讚。好似網友esnyder講到佢落機時嘅衣着話：「有冇人可以講解吓木村點解將件衫紮喺腰度？如果韓國男仔咁着，一定俾人捉去精神病院。」HORRING仲話：「木村同尊尼點樣惺惺相惜都好，佢唔好由頭到腳都跟足尊尼啦！」</p><p>「真人咁鬼老」</p><p>雖然木村去到宣傳新片嘅記者會時，已經由頭再執過，但韓國網友依然繼續狠批，sorang28：「電影海報同真人有好大年齡差別喎，真人咁鬼老。」<br> teayong同唔少人就話，覺得客串嘅李秉憲比木村更靚仔。當中網友OIKU仲話：「木村先生，你同我哋嘅憲哥身高……真係矮啦。」阿Deep睇過討論後，完全感受到韓國人熱愛自己民族嘅精神，同埋對日本人嘅仇恨，真係唔知要讚定彈佢哋好。<br> <br> 木村落機討論網址： http://news.empas.com/board/bbs/read.html?b=star&amp;a=168004 <br> <br> 記者會討論網址： http://news.empas.com/board/bbs/read.html?b=abroad&amp;a=101088 <br> <br> 版主：網盜王尊尼Deep<br> 本欄逢周一至五刊出</p></body></html>