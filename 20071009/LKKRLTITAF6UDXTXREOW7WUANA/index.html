<html><header><meta charset="utf-8"><title>數碼達人：MSIS300筆記簿電腦<br>120粒水晶閃爆!</title></header><body><h1>數碼達人：MSIS300筆記簿電腦<br>120粒水晶閃爆!</h1><p>雖然買部電腦，最主要都係揀規格，夠唔夠用最重要，不過若然係買部筆記簿電腦，外表都係選擇條件之一，所以近期新機鬥功能之餘，機身亦花樣百出，好似今次呢部MSIS300，機面就鑲嵌咗120粒SWAROVSKI（施華洛世奇）水晶，拎出街閃亮亮，貴氣迫人，夠晒突出！<br><br>記者：許福合　攝影：陳盛臣<br>Model：Mandy</p><p>珠寶工匠鑲嵌<br></p><p>S300使用全黑色機身，似乎與其他電腦分別不大，不過翻轉機背，就會見到閃住出現嘅水晶環，將MSILogo圍住出現，非常搶眼，呢啲水晶其實就係近排幾Hit嘅施華洛世奇水晶，總共數量多達120粒，當在燈光照射下閃爍，美觀非常。據知水晶鑲嵌工序非常認真，120粒水晶全由專業珠寶工匠負責鑲嵌，令到水晶保持360度光源折射特質，再加上機面採用類似鋼琴面機身，配合水晶效果更係特別出眾！S300專為流動型用家而設，所以用上適中嘅13.3吋寬屏幕，喺畫面大小與攜帶方面取得平衡，而畫面顏色、光度都唔錯，睇相片或文件，都相當舒適。</p><p>附送SkypePhone</p><p>除咗13.3吋屏幕，用家最關心當然仲係硬件規格，處理器方面，使用IntelCoreDuoT2450（2GHz及L2Cache），再加上1GBDDR2667MHz記憶體，硬碟容量提供120GB，使用上應相當唔錯。另外，屏幕頂設有一個130萬像素鏡頭，啱晒用來玩視像會議，而S300更特別會隨機附送SkypePhone網絡電話，揸住就好似用緊真正電話一樣，可以直接經互聯網與朋友越洋通話，鍾意煲粥嘅用家至愛！仲有一樣嘢要提嘅係，PCMCIA介面已經從S300消失，代替嘅係ExpressCard槽，無論功能同速度都比PCMCIA快。
</p><p>4個音響喇叭　夠轟!</p><p>拎部Noteboook出外工作，有時都會用來睇碟睇戲解悶，不過一般筆記簿電腦音響非常「標準」，太多數只能滿足到2聲道立體聲要求，S300就唔同，內置有4個音響喇叭，一對設於鍵盤上，另外兩個設於電腦左右兩側，呢個設計能讓用家睇DVD時音響效果更佳，打機時自然亦更刺激！比起傳統雙喇叭設計，絕對係一個升級設計！網絡支援上，S300相當齊全，支援802.11a/b/g，家用或外出使用都無問題，另外還提供藍芽連線，要接駁手機或PDA都好方便。</p><p>Profile
</p><p>處理器：IntelCoreDuoT2450（2GHz及L2Cache）<br> 記憶體：1GBDDR2667MHz<br> 硬碟：120GB<br> 顯示：IntelRGMA950<br> 光碟機：DVDSuperMulti<br> 網絡：802.11a/b/g/藍芽<br> 操作系統：WindowsVistaHomeBasic<br> 體積：308.5×226.5×27-34mm<br> 重量：2kg<br> 查詢：SCHOT（25906808）</p></body></html>