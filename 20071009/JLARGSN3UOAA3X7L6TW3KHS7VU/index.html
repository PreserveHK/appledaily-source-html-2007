<html><header><meta charset="utf-8"><title>華仔-5℃袒胸開騷<br>6萬Fans冒雪呵暖</title></header><body><h1>華仔-5℃袒胸開騷<br>6萬Fans冒雪呵暖</h1><p>劉德華前晚在哈爾濱舉行巡迴演唱會，當地氣溫約攝氏零下5度，他在飄雪下捱冷演出，冷得手腳冰冷，嘴部肌肉又麻痹到唱不下去，但看到台下約6萬名歌迷對他的熱情，華仔雖然身凍但心內暖，更感動得再次淚灑舞台。</p><p>前晚的演唱會，大會安排華仔在一個戶外球場舉行，氣溫比巿區還要低幾度，加上剛下完雨，面對攝氏零下5度，觀眾都可以穿厚厚的羽絨進場，可是華仔卻因歌衫單薄，又袒胸上陣，不能貼上暖包，只得捱冷演出。可是唱了兩首歌後，他已經被風吹得鼻紅紅，手腳麻痛，凍得眼水和鼻水同時直流。<br> 雖然現場「凍到飛起」，但觀眾熱情的歡呼聲震撼整個場館，令華仔感到十分溫暖，他忍不住用普通話說：「就算再冷，就算今晚唱完之後會病倒，也是值得的。因為你們，因為你們這些熱情令我再冷也感到無限溫暖，讓我有無比動力支撐下去，你們是最棒的觀眾，是全中國No.1！」</p><p>「手腳凍到硬晒」</p><p>華仔整晚演出穿最厚的衣服，就是安歌吊上半空時，加上了的皮褸，但他一吊上半空，天就開始飄着漫天飛雪，雪花打在臉上時，華仔說：「我都唔知係雨定係雪，喺最高處一點一點白色打喺臉上，手腳都凍到唔聽使，對手又紅又痛，我不停搓都冇用，已經凍到硬晒。每次返後台換衫，工作人員就不停畀薑茶我飲，樂隊都一樣因為凍到手腳冰冷打亂拍子。」華仔表示，記得唱到最後《真永遠》時，嘴部肌肉冰凍麻痹發不到音。</p><p>不禁流下男兒淚</p><p>華仔曾經說過不會再在演唱會流淚，可是前晚聽到觀眾的熱情呼喊，他又不禁流下男兒淚，他說：「聽到現場觀眾嘅叫聲，我真係好感動。咁多人喜歡我，我唔能夠一一同佢哋講多謝，所以每一次做巡迴演唱會，我都會同佢哋講我嚟咗，同佢哋親口講句多謝。就算冇睇演唱會嘅觀眾，我都希望透過報道，多謝佢哋咁多年陪住我，成就咗我嘅夢。」<br> 完騷後，華仔返酒店冲熱水浴暖身後，打開歌迷送的禮物，發現其中有個大麵包，令他啼笑皆非，華仔笑道：「可能係歌迷覺得我瘦，就送個大包畀我。」結果他拿着大包拍照後，即時把它與工作人員分甘同味。<br> 撰文：葉雪</p></body></html>