<html><header><meta charset="utf-8"><title>金手指：上Facebook學英文 - 孫柏文</title></header><body><h1>金手指：上Facebook學英文 - 孫柏文</h1><p>一向以嚟，孫柏文對於啲被批評英文講得唔好，或講英文口音「唔正」嘅人，都覺得冇乜所謂，甚至好支持佢哋。起碼夠膽講、用英文，已經值得敬佩。講真，用語言去溝通，基本上講到自己想講嘅嘢，對方又明就得啦。<br> 我有咁樣嘅價值觀，可能因自己曾經讀過港島區某間「國際學店」，全間學校都係鬼仔鬼妹。入學時，全校千幾個學生當中，數埋都冇十個廿個同學，母語係廣東話。當年，可能因啲鬼仔鬼妹同本地人嘅交流比較少，所以成日都笑嗰啲英文講得唔好，或講英文有口音嘅人。我就係其中一個。體諒、支持今日英文講得唔好嘅人，等佢哋放膽講多啲，英文亦會自自然然越來越好。</p><p>有求必應港女</p><p>不過，孫柏文今日真係想提醒吓，一啲英文可能需要糾正嘅人，因為佢哋可能用錯字。<br> 呢排，網上有個叫做Facebook嘅「交朋友」網站，吸引咗好多人參加。每一個參加嘅人，都可以將自己嘅資料公之於世，例如個名、性別、出生日期等等。不過，因為Facebook只得英文版，參加者因此可能用錯字。今日我要提醒吓嘅，就係叫做「Lookingfor」一欄。<br> 「Lookingfor」點解？就係參加者，表示自己搵緊邊一種「關係」。當中嘅選擇有Friendship（做朋友）、Dating（拍散拖）、ARelationship（嚟真）、Randomplay（啱feel就嚟）同埋WhateverIcanget（乜嘢都得）。<br> WhateverIcanget點用？孫柏文問：「食飯好唔好？」女答：「WhateverIcanget。」<br> 孫：「拍拖呢？」女答：「WhateverIcanget。」<br> 孫：「大被同眠咁又點？」女答：「WhateverIcanget。」孫：「Goodgood。」</p><p>句句no又點？</p><p>點解今日要提醒吓嘅原因，就係孫柏文發現，好多港女揀咗WhateverIcanget。次數頻密到，同自己現實經驗完全脫節。有啲喺「關係狀況」欄仲顯示「已婚」。<br> 講真，開放態度唔係唔可以接受，只不過如果令其他人會錯意，發生一啲不必要嘅誤會，咁就真係唔好。大家要記得，要成功溝通，係要講到自己想講嘅嘢，同埋，對方都要明。<br> 金手指網誌： http://phatdat.blogspot.com </p></body></html>