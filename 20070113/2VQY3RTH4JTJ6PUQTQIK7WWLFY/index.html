<html><header><meta charset="utf-8"><title>　　一嫂二嫂鬥一番 - 李八方</title></header><body><h1>　　一嫂二嫂鬥一番 - 李八方</h1><p>「成功男士背後一定有個女人」，喺警隊呢個出生入死嘅行業，老公喺出面槍林彈雨，做老婆嘅邊個唔提心吊膽？「一哥」李明逵完成歷史任務，日內功成身退，噚日佢最後一次出席官式場合，一直喺佢背後發光發熱嘅老婆許雁芬點可以冇份，仲帶埋乖仔Philip一齊現身打氣。李公子英明神武，喺英倫行醫，今次專登放假返嚟支持老竇榮休。同場仲有新一哥鄧竟成太座，同新二哥任達榮嘅另一半，警太鬥一番，你話邊對最有夫妻相？<br> 𠵱家仲係警隊「一嫂」嘅許雁芬，身穿黑色連身裙，全程笑容滿面，本身都係警隊出身嘅許雁芬假假哋都係madam，眼見老公最後一次以一哥身份主持結業會操，就快可以多啲時間返屋企陪佢，自然開心到笑不攏嘴，佢臨離開會場時，仲不時向在場人士揮手道別，非常大方得體。</p><p>一哥乖仔首度曝光</p><p>更加難得嘅係，從未喺公眾場合曝過光嘅一哥公子Philip，遠道由英國返嚟捧場。李公子有老竇遺傳，身高六呎，不過大部份時間都眉頭深鎖，一臉嚴肅，似乎不及媽媽咁開懷投入。<br> 噚日除咗李Sir一家，候任一哥鄧竟成同候任二哥任達榮都罕有咁攜眷出席，身穿灰色套裝、戴上珍珠耳環同珍珠襟針、蓄有一把及肩長髮嘅鄧竟成太太全程都好沉默，同佢老公鄧Sir一樣作風低調，表現比較拘謹，笑容稍為欠奉，似乎仲未太適應做一嫂嘅感覺。假以時日，日子有功應該會有改善。<br> 至於任Sir嘅太座就穿着一件粉藍同白色直間嘅絨褸及黑色長褲，呢位候任二嫂蓄短髮、佩戴黑色方形眼鏡，全程都全神貫注睇結業會操，面容較嚴肅，只係間唔中顯露一吓微笑，而且比較少同任Sir或其他賓客交談，比較特立獨行。<br> 李明逵嘅堂大舅、警隊前一哥許淇安都喺儀式上，佢都攜同老婆畀面出席，雖然冇喺公開場合曝光好幾年，但呢位前一嫂外形同以前冇咩變化，包括佢好cool嘅性格。<br> 不過，另一位曾被傳同李Sir唔多啱key嘅前處長曾蔭培，噚日唔覺有出席，或者曾Sir忙於打理新渡輪嘅業務啫。</p></body></html>