<html><header><meta charset="utf-8"><title>窩輪搏擊：候中移反彈　揸P輪9741 - 俊樺</title></header><body><h1>窩輪搏擊：候中移反彈　揸P輪9741 - 俊樺</h1><p>上禮拜五因8號風球港股提早收市，個市因為咁跌少咗定升少咗冇人知，雖然話個市好淡，但唔停市最後會點都係得個估字，不過，想減磅嘅人沽唔切貨就可以肯定，上禮拜五花旗股市喺低位反彈，只係跌31點收市，上禮拜五晏晝沽唔到貨嘅股民，今朝或者會縮番啲盤唔沽，對今朝早市嘅沽壓有幾大，有好決定性嘅影響。<br> 不過，無論追貨博反彈定係減持，大家都要對個市先有一個長少少嘅睇法，歐洲同花旗嘅金融危機已經唔係講玩，𠵱家睇市已經唔可以只係睇股市，要睇埋經濟，花旗嗰邊就算唔係醫番都嘥藥費，都肯定係有排醫，經濟有排都唔會好，𠵱家好多人話聯儲局減息就可以救亡，如果係咁簡單，搵俊樺去做伯南克個位都得，經濟嘅嘢，咁多考慮，咁多變數，邊有一劑藥就搞得掂？</p><p>中移P輪9741：中移動（941）上禮拜五收84.65元，喺50日線企穩，成交多番好多，今日有機會反彈，但係大勢仲要落，可以喺高位（87-88元）揸番啲P輪9741，博正股跌穿50日線下試80元，隻輪上日收15.8仙，正股跌落80元，9741應該喺25仙樓上，正股升穿90元止蝕。</p></body></html>