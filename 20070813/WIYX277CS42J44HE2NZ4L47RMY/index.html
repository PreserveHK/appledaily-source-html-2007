<html><header><meta charset="utf-8"><title>環球片場：大口仔走音騷肥臂　唱衰Kaela</title></header><body><h1>環球片場：大口仔走音騷肥臂　唱衰Kaela</h1><p>日本人氣組合SMAP為富士電視台主持嘅綜藝節目《SMAPXSMAP》，一直深受觀眾歡迎，連我阿Net都係佢哋嘅忠實fans，其中最響朵嘅，當然係五子主持嘅烹飪環節啦。最近節目就請咗潮女歌手木村Kaela做嘉賓，向來古靈精怪嘅香取慎吾搞搞震扮Kaela，搞到正版Kaela冇眼睇。</p><p>炮製酸梅料理</p><p>本身係英日混血兒嘅木村Kaela，憑住標致外表同潮爆打扮，迷倒唔少年輕歌迷，上月中推出嘅細碟《Samantha》更打入細碟榜十大。早前Kaela就獲邀擔任SMAP烹飪環節嘅嘉賓，當日Kaela落order要五子炮製由酸梅烹調嘅料理。<br> 向來古靈精怪嘅大口仔香取慎吾，當日不忘扮鬼扮馬搞氣氛，喺Kaela試食期間，着住背心嘅香取露出一雙麒麟臂，又扮佢喺細碟《Samantha》封面中嘅造型唱歌，認真爆笑，可惜香取唱到走晒音，身形仲大咗兩個碼，令正貨Kaela冇眼睇。<br> 版主：阿Net<br> 本欄逢周一至五刊出<br> <br> 網址：<br>  http://www.youtube.com/watch?v=3ehdWs7w1aI </p></body></html>