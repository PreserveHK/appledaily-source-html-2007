<html><header><meta charset="utf-8"><title>國際網絡：美唱片業放麻鷹管雞仔</title></header><body><h1>國際網絡：美唱片業放麻鷹管雞仔</h1><p>唱片業經常呻「非法音樂下載」問題嚴重，令佢哋做少好多生意。不過，芝加哥大學《政治經濟學學報》今年2月發表論文《檔案分享對唱片銷量的影響》，內容講非法音樂下載對唱片銷量衝擊有限，點對點（P2P）檔案分享對唱片銷量只有0.7%影響。</p><p>唔告毒販蝦道友</p><p>有網友喺《MSNBC討論區》問：「大學生利用學校網絡下載有版權嘅音樂，或者儲存呢類音樂，唱片業應唔應該告佢哋？」<br> J-man認為唔應該，「好睇唔過眼美國唱片業協會（RIAA）對呢班學生窮追猛打，但唔去告嗰班喺互聯網上載同分發音樂嘅人。唱片業咁樣做，就好似淨係拉吸毒嘅人，但任由毒販逍遙法外。」<br> Watkins解釋：「喺互聯網分發音樂嘅公司，多數喺海外註冊，仲有好多代表律師，唱片業費事嘥咁多資源告佢哋。班大學生就唔同，佢哋冇錢請律師，向佢哋埋手容易得多。」<br> 美國商業軟件聯盟（BSA）調查發現，43%年齡介乎8至18歲嘅美國年輕人，舊年曾經非法下載盜版音樂，但少過04年嘅60%，主要係擔心下載到病毒、間諜軟件，或者驚俾人告。</p></body></html>