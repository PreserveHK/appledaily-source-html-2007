<html><header><meta charset="utf-8"><title>中環在線：伯明翰輸波楊家誠托價 - 李華華</title></header><body><h1>中環在線：伯明翰輸波楊家誠托價 - 李華華</h1><p>英超上周六開鑼，泓鋒國際（2309）旗下嘅英超球隊伯明翰周日對車路士，作為大股東嘅泓鋒，其執行董事許浩略自然有捧場，雖然伯明翰2比3輸波，佢依然有讚冇彈，噚日喺股東會後話，對手係車路士加上伯明翰作客出戰，入到兩球波佢已經好滿意，希望伯明翰喺英超至少佔中間位置。<br> 許浩略用口讚，唔及主席楊家誠出錢捧，Carson（楊的洋名）噚日入市買咗1000萬股泓鋒，佔噚日成交超過一半，而泓鋒嘅股價亦喺佢力托下，急升7%，相信最開心嘅係泓鋒股東。<br> 攞咗伯明翰個品牌後，泓鋒已經喺內地積極做嘢。噚日股東會就通過收購廣州一家餐廳，改裝為大型綜合娛樂場所，並售賣伯明翰紀念品。<br> 另外，正洽商喺華北地區開設足球學校，爭取年底落實；亦有意同內地旅行社合作，籌辦海外足球觀光團等，仲計劃生產伯明翰品牌球衣㖭。</p></body></html>