<html><header><meta charset="utf-8"><title>中環在線：內地手機上客每1.3秒多一個
 - 李華華</title></header><body><h1>中環在線：內地手機上客每1.3秒多一個
 - 李華華</h1><p>中移動（941）早前有花旗同DBS力撐買入，將目標價睇到115蚊，上月底就闖過93.95元，差啲變身「紅底股」，只係外圍股市拗柴，惟有陪跌至上周嘅84.65元。𠵱家次按危機席捲全球，呢隻恒指重磅股嘅命運又係點？<br> 內地《新華網》日前派咗粒定心丸，原來自從87年廣東省誕生咗首個「牛龜大哥大」之後（南方果然係革命之地），截至今年6月底，祖國手機用戶已突破5億人次，換言之，喺呢20年夾埋6.3億秒之內，平均1.26秒就有一個新客上台。&#13;</p><p>近十年升到癲</p><p>報道話，97年前，全國手機用戶只係1000萬戶，十年累計升幅慢到嘔。但01年飆升至1億戶，呢鋪升幅達9倍，都只係用咗4年時間。02年11月，達至兩億；04年5月有3億；06年2月再升至4億用戶。單睇手機上客發展神速，充份引證阿爺已經「大國崛起」。
</p></body></html>