<html><header><meta charset="utf-8"><title>中環在線：蘇澤光棄港投台高鐵 - 李華華</title></header><body><h1>中環在線：蘇澤光棄港投台高鐵 - 李華華</h1><p>8號仔前副主席蘇澤光（JackSo）（圖）3月底「自願辭職」咁耐，終於有着落，不過唔係加盟熱爆嘅私募基金行列，而係撈番老本行。<br> 《台灣經濟日報》報道話，台灣高鐵股份公司嚟緊嘅星期四（16號），會進行年度董事改選，積蘇肯定會接任獨立董事一職。之不過，台灣證交所似乎冇香港咁高透明度，華華查咗幾份高鐵年報，都搵唔到過往獨立董事嘅袍金有幾多。</p><p>湊大地鐵　合併冇佢份</p><p>睇番積蘇喺電盈嗰陣，每月𢭃78.13萬蚊人工，另加同額房屋津貼，做夠30日就有156萬落袋。今次只係純粹幫高鐵監察睇數，責任唔算特別重，唔知高鐵會畀幾多jackso呢？<br> 華華覺得，積蘇遠赴寶島𢱑銀，除咗學舊老細追求真民主，都可能為啖氣，事關佢95年至03年期間做地鐵（066）主席兼行政總裁，一手湊大地鐵，千禧年捧埋上市。𠵱家兩鐵合併，煲呔冇嗌佢回巢，又難怪佢棄港投台。<br> </p></body></html>