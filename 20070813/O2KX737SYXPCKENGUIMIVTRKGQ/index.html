<html><header><meta charset="utf-8"><title>中環在線：孔少林買自己管嘅基金 - 李華華</title></header><body><h1>中環在線：孔少林買自己管嘅基金 - 李華華</h1><p>自從俾傳媒踢爆真身，《信報》孔少林幕後三個大腦（陳建良、曾駿傑及梁凱同）頻頻見報，反正都曝咗光，加上三人啱啱合作出咗本書《你敢問我敢答──財經拆局》，所以順理成章出嚟做吓宣傳。前幾日，《蘋果》理財版約三位年輕才俊做專訪，華華跟埋一齊去。<br> 邊飲咖啡邊訪問，華華覺得三個大腦之中，陳建良應該係leader，因為佢最多意見發表，不過，傾傾吓又發現，揸數嗰個應該係凱哥梁凱同。</p><p>唔認身份　玩神秘</p><p>訪問完，攝影哥哥話要影輯沙龍，華華趁試位空檔，直接問佢哋：「你哋係咪真係孔少林嘅真身？你知啦，人哋係咁講啫，但你哋冇公開回應過。」點知陳建良聽完個問題，厲一厲華華，跟手以9秒9橫過馬路。華華心諗，唔想答都唔使走得咁快㗎！<br> 呢條唔啱答，咪問過第二條囉。「咁你哋嘅投資組合係點？你哋買乜嘢？」三劍俠好合拍話：「我哋只買基金，仲係自己管理嘅基金，因為最信自己。基金過去一年係咁升……」嘩，賣廣告咩，今次到華華9秒9閃開。<br> 提到本新書，佢哋就呻工作忙，冇乜時間寫稿，每人10篇文，足足用咗3個月先搞掂。好彩銷情唔錯，凱哥話：「老婆去書局睇過，話冇晒貨。」佢哋每人都只係攞得10本免費書派畀親友，多都冇。&#13;</p></body></html>