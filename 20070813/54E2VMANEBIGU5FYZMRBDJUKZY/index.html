<html><header><meta charset="utf-8"><title>國際視野：歐美注資　反應各異 - 王冠一</title></header><body><h1>國際視野：歐美注資　反應各異 - 王冠一</h1><p>環球股市受美次按問題蔓延影響，或誘發信貸危機（creditcrunch）的衝擊下，齊齊表演花式「插水」，搞到各央行紛紛開水喉救火。<br> 歐洲央行上周四及五分別向銀行體系先後注資共1,558億歐元；美國聯儲局則先後數度注入合共620億美元；還有日本、加拿大、澳洲、瑞士、挪威、甚至傳新加坡等亦分別向本土金融市場注資合共逾3000億美元。<br> 如此大陣仗，汝道是否如冠一早前所預測般──次按信貸泡沫一爆，背後龐大衍生工具市場始終如紙包唔住火出事，很快便會theshithitsthefan──臭氣熏天矣！</p><p>標普不跌反升</p><p>然而，各國央行雖臨危不亂，齊心力挽狂瀾，可是不同市場投資者之表現卻各異。歐洲央行一話再度注資，歐洲各地股民便有如戲院失火般，奪門而出致自相踐踏，本來見有望收窄跌幅的股市，突然好似食咗瀉藥般。喂，大佬，決策者放水喎，你估在火場撥扇乎？<br> 反而美國股民較為鎮定，一見聯儲局「加碼」注資，便如魚得水般游番上靠近岸邊（開市價），道指由最多跌213點，冉冉上升至收市僅跌31點，標普500指數更倒升近1點，成為環球小股災中，（上周五）收市唯一的漏網之魚──無見紅者。<br> 有人或會質疑：「如此走勢，豈非『無形之手』在發功乎？」係又點？非常時期用非常手段嘛，至低限度可以為市場提供走貨、入市撈底、對冲之機會、信心一穩定下來，市場如常運作，大鑊嘢便暫時不會出現，或曰不會給予機會製造恐慌。<br> 上周六不是已勸喻保哥仔和Ben哥，為己（信譽）為人（救火）為老細（布殊），都要設法力挽狂瀾於既倒咩？果然從善如流！</p></body></html>