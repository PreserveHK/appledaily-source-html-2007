<html><header><meta charset="utf-8"><title>數碼達人：攝影手機<br>3.2MegaPixels$1,500平霸</title></header><body><h1>數碼達人：攝影手機<br>3.2MegaPixels$1,500平霸</h1><p>想避開鏡頭？冇咁易！講緊係出自SAMSUNG手筆嘅E590，有Snapshot友經常埋怨，得千零蚊「筆直」揀部高像素拍攝手機，除非係國產貨，否則難過登天；搭埋自動對焦（AF）嘅話，直頭當咗部PSP都未夠錢買！唔怕話你知，E590係現時價錢最平嘅AF手機，仲內置320萬像素，雖然係水貨，卻可輸入及顯示繁體中文，唔使$1,500就有一部，仲想點?!<br><br>記者：陳國輝<br>攝影：陳陶鈞<br>Model：Maggie</p><p>DCBody唔馬虎</p><p>千零蚊手機，畀未玩過E590嘅人去評價，一定會話：「唔慌勁得去邊！」Sorry，小記亦曾戴上有色眼鏡去睇E590，但試用過其影相功能，即另眼相看。外形方面，鏡頭設計唔似一般影相手機咁平平無奇，外圍突起嗰部份可防刮花，隔籬仲有喇叭仔，無論按半下對焦，抑或按多半下拍攝，都有「嘟」一聲做Signal；影相介面仲易用，想揀白平衡、ISO或特別Effect，只需控制方向掣就得。機頂仲具備一粒Mode鍵，一按可隨意更換影相、拍片或相簿模式，成部MiniDC咁款，用落簡單唔複雜。</p><p>試相<br>室外膚色靚</p><p>陰天落微微雨嘅環境下拍攝，顏色還原度幾高，亦唔覺有過份曝光或黑位地方，唔錯！</p><p>室內易鬆矇</p><p>即使有室內燈光照住，亦好易形成鬆郁矇現象，頭髮最明顯，而陰影位亦出現些少雜訊。</p><p>喇叭坼音色沙啞</p><p>音樂功能比影相功能更早撈過界！除高、中階機款之外，其實千零蚊仲有唔少選擇，E590就係好例子。佢配置音樂播放器、MP3鈴聲、FM收音機，支援最高2GBmicroSD記憶卡，聽歌、聽音樂節目都唔使愁。估唔到佢仲有A2DP藍芽立體聲技術，駁上無線耳筒後可即時聽歌。不過試聽後發現齋機播放時音色略帶沙啞，稍嫌未夠清晰，若改為Hands-free或A2DP耳筒播放嘅話，效果當堂唔同晒！</p><p>3種拍攝玩法<br>15張連拍</p><p>有3、9或15張連環拍攝選擇，仲可以揀高、正常解像度，速度一般，試過影15張，花咗大概10秒。</p><p>全景模式</p><p>分別拍攝3張，然後合併成一幅全景相，特點係影完第一及第二張後，有「接駁位」畀你，可令相片駁得靚啲。
</p><p>有型相框</p><p>內置12款好Cutie嘅合成相框，例如有心形、星形等，可惜解像度非常低，只有220×176，連印相都未夠。</p><p>Sales：抵玩過同級機</p><p>阿婷：「咁多款大牌子入面，E590已經係最平最抵嗰隻，其他牌子若玩上300萬像素，入場費起碼$2,000，就算近期冧到嘭嘭聲嘅索愛K810i，水貨價亦要$2,350。」
</p><p>泰仔：「純粹玩相機功能嘅話，我一定建議你揀E590！由佢第一日開賣已經$1,480，相信再減價嘅機會好微，就算可以減，幅度亦唔大。」</p><p>Sales表示，近期最多人買嘅300萬像素手機還包括索愛K810i及三星U600，但水貨價亦要$2,350和$2,080。</p><p>PROFILE
</p><p>制式：GSM三頻<br> 體積：94×42×13.5mm<br> 重量：65g<br> 通話時間：270分鐘<br> 備用時間：300小時<br> 主要功能：300萬像素相機、自動對焦、A2DP藍芽立體聲、音樂播放器、FM收音機、支援microSD記憶卡&#13;</p><p>售價：$1,480<br> T-OneMobile（26289090）</p></body></html>