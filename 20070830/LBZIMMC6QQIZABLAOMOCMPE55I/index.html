<html><header><meta charset="utf-8"><title>Car通<br>飄移高手翻插：《頭D》甩得唔夠靚</title></header><body><h1>Car通<br>飄移高手翻插：《頭D》甩得唔夠靚</h1><p>曾經鬼鬼崇崇，見到警察叔叔要掉頭走，「以前喺停車場拉吓拉吓個手掣㗎咋。」有香港飄移王之稱嘅吳海堂話𠵱家光明正大得多：「錢嘉樂簡直係香港飄移界嘅恩人啦！」原來嘉樂召集咗海堂等人組成飄移戰隊，專用甩尾技術拍戲搵錢，專業到猛彈勁賣座嘅港產電影《頭文字D》：「其實套戲好多失手同穿崩，唔係佢哋唔勁，而係以咁嘅Budget同人才應可更好，以打波比喻，即係撻Q入波雖然都有分，但入得唔靚囉！」<br><br>文：嘴嚼爺　攝影：陳偉強</p><p>話甩就甩，拍照地方和一個籃球場差不多，錢嘉樂問一句：「打到8字吓嘛？」海堂答一句：「梗得。」隨即響聲震天、甩到出煙，型！</p><p>阿帆</p><p>年齡：29歲<br> 座駕：日產S14<br> 甩尾年資：8年<br> 平日身份：燈飾設計師<br> 絕技：攞位攞到盡<br> 阿帆絕技係用盡有限地方做出甩尾動作，因為Friend介紹加入錢家班，橫街窄巷玩甩尾最啱晒佢。</p><p>阿標</p><p>年齡：29歲<br> 座駕：日產S14<br> 甩尾年資：8年<br> 平日身份：時裝設計師<br> 絕技：甩尾泊車<br> 阿標最希望試吓左邊擺法拉利、右邊有林寶，再甩尾泊入中間就型喇，不過最緊要揩花唔使賠。</p><p>Gray</p><p>年齡：31歲<br> 座駕：日產S15<br> 甩尾年資：3年<br> 平日身份：食品批發<br> 絕技：定點飄移<br> Gray話加入錢家班純粹為咗攞正牌練甩尾，因為飛雞公認最好甩，所以隊員全部都係揸呢個系列。</p><p>阿偉</p><p>年齡：33歲<br> 座駕：咪呢架貨Van囉<br> 甩尾年資：十幾年<br> 平日身份：咪安全支援囉<br> 絕技：定點飄移<br> 拍戲或出騷，阿偉負責支援做安全車，或運載器材。佢外形加埋部Van，令我諗起《鐵甲萬能俠》大鐵牛。</p><p>TeamLeader<br>海堂</p><p><br> 年齡：30歲<br> 座駕：日產Fairlady350Z<br> 甩尾年資：9年<br> 平日身份：汽車維修中心老細<br> 絕技：全能</p><p>甩尾王戰車</p><p>拍戲講戲，但喺車迷心目中，海堂始終係車手，講番車。揸開日產Fairlady350Z嘅海堂最新玩具係呢架由S14改出嚟嘅KL14戰車，拍戲裝備、甩尾功能通通改到盡。<br> 呢架KL14PickUp原身係嘉樂甩尾練習車S14，但為咗幫助錢家班拍攝賽車特技場面而大量改裝。當中包括採用CoolMAX合金大容積水箱，令Turbo引擎長期保持低波高轉，做出原地甩尾動作。另外ML絞牙避震則令車身更貼地穩定，加上WorkEmotionCRKai系列及Kumho胎軨配搭，令飄移戰隊眾人都可以更安全輕易做出各式特技動作。</p><p>飄移恩人錢嘉樂</p><p>錢嘉樂曾經講過：「唔會話佢哋跟我撈，大家合作啫。」<br> 所以「錢家班」呢個咁有代表性嘅牌頭，係海堂等人改嘅：「錢嘉樂簡直係香港飄移界嘅恩人，無論你玩咩玩得幾叻，總之人哋聽見你玩車，就覺得你係死飛仔。三個月前喺龍鼓灘，我哋打晒友情牌請嚟日本甩尾高手日比野哲也表演，點知警察嚟清場，真係令人好失望。」<br> 「而錢嘉樂係藝人兼形象健康，可以將甩尾特技健康及普及化。我記得第一次跟佢拍戲，有警察到場巡視，嗰次係我第一次喺警察面前甩尾。」<br> 甩尾更係一種專業表演：「以前去上海澳門賽車，一味夠快就得。做特技要兼顧觀眾感受，有技術之餘仲要有官能刺激畀大家，原來飄移可以當職業。𠵱家警察見到我哋玩車都會問兩句，但知道係做嘢就唔再話鈎車驗車。我哋都好有規矩，唔想人哋覺得我哋係飛仔，車身啲貼紙都唔係亂貼㗎，真係我哋嘅Sponsor。」<br> 錢家班參與過唔少大製作，如《旺角黑夜》、《寶貝計劃》、《門徒》等，嚟緊仲有《兄弟》同《鐵三角》，證明有食力。</p><p>頭文字D＝撻Q入波</p><p>車手變甩尾王再變演員，曾經客串過《門徒》扮探員，同將會喺四虎拍嘅《兄弟》中扮殺手，錢家班把海堂帶到電影世界，「甩尾好玩過賽車，拍戲做特技呢個更加係新世界，有趣得多！」<br> 既然已經係演員，梗係問問最欣賞邊套戲嘅飛車特技，出乎意料係飛車戲唔多嘅《鐵金剛》，「呢個系列嘅飛車一向做得好好，最新嗰套《皇家賭場》有幕喺山路嘅炒車戲，觀眾睇可能覺得好易，但其實凌空炒起，轉咗7、8個圈落地，已經係一個紀錄。」睇得深入，連我哋凡人睇到嘩嘩聲嘅《頭文字D》，都滿足唔到佢：「專業角度睇其實只算一般嘢，好多破綻同失手嘅鏡頭都照出。以咁嘅Budget同人才，應該唔只做到咁，即係好似踢波咁，曼聯贏一球都唔算贏啦，仲要係撻Q射入，球迷都唔會收貨囉。」咦，咁朗尼斷咗腳咪甩唔到尾？</p><p>甩尾王KL14　改到變農夫車</p></body></html>