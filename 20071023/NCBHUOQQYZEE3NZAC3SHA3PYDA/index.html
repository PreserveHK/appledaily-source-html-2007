<html><header><meta charset="utf-8"><title>金手指：Apple季度業績點睇 - 孫柏文</title></header><body><h1>金手指：Apple季度業績點睇 - 孫柏文</h1><p>噚日凌晨時分，花旗國蘋果AppleInc出第四季度業績。好勁，盈利升67%，成隻大陸國企咁。盈利同收入主要來源，係iPod、電腦Mac機繼續熱賣。不過，對股東最厲害嘅，一定係出名一向提供保守業績預測嘅蘋果總裁SteveJobs，居然大力踢高08年第一季度盈利預測。唔怪得蘋果嘅股價喺出業績後數秒鐘之內飆升。</p><p>iPhone賣咗110萬</p><p>當然，買咗蘋果股票嘅fan屎，最信Jobs「遠景」嘅投資者，喺今次業績報告中最留意嘅產品銷售情況，就一定係iPhone手機。iPhone喺6月尾推出，第四季度就係第一次有全季銷售報告。至於iPhone，就賣咗110萬部，好勁。<br> 喺iPhone推出初期，有啲比較樂觀嘅分析員，仲話可以好快一年賣超過1000萬部。孫柏文覺得絕對可能。<br> 其實，iPhone面世以嚟，我只係聽過兩個人，真正令我覺得iPhone有啲隱憂。第一個就係位叫做Maddox嘅花旗國blogger。大家如果對佢嘅見解有興趣，可以google吓「Maddox」呢個字，第一個搜尋結果就係佢嘅網站。相信可以啓發大家。<br> 第二個講出理據，令我覺得iPhone有啲隱憂嘅，就係早排我有幸同佢傾偈嘅流動電訊業前輩。佢嘅工作就係DirectorofFutureServices，即係要研究流動電訊未來服務。原先，一聽到佢嘅工作範圍時，我真係好想問問係咪研究緊一種可以殖入十幾歲年輕人身體嘅晶片。<br> 呢隻晶片，將會24小時量度血液中，酒精、尼古丁或其他化學物質嘅濃度。晶片一旦發現以上物質，就會即時寄出短訊畀該位年輕人嘅家長。肯定熱賣！不過，我唔夠膽問。</p><p>死穴不能單手操作</p><p>講番iPhone。前輩話iPhone嘅隱憂係不能單手操作。特別係短訊，用戶好難用一隻手打短訊。喺歐洲、尤其是意大利，一定會係個問題。其實，今時今日每年全球售出超過10億部手機。iPhone要一年賣1000萬部，都只不過有1%市場佔有率。所以，iPhone就算唔解決不能單手打短訊嘅問題，未來呢幾年嘅銷售量，都應該節節上升。AppleInc繼續有運行。<br> 金手指網誌： http://phatdat.blogspot.com </p></body></html>