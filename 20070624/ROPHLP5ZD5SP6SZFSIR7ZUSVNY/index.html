<html><header><meta charset="utf-8"><title>食知味：土炮明日香<br>陪你食傷心豬頸肉</title></header><body><h1>食知味：土炮明日香<br>陪你食傷心豬頸肉</h1><p>動漫界有所謂「二次元禁斷症候群」，即愛上了虛擬的角色，對現實世界的女性反而沒興趣！電車男越來越多，這「症狀」相信越來越普遍。今日香港都有Cosplay餐廳，明日香、火野麗、甚至白雪公主同你斟咖啡、上菜，陪你打機傾偈。開業一星期已經有Fans，不過捧場客唔似患上禁斷症，佢哋非但唔自閉，仲喺記者面前猛約明日香去街街！<br><br>記者：梁學文<br>攝影：譚盈傑</p><p>真人版vs原版明日香（《新世紀福音戰士》）</p><p>佢哋日日嚟係咪為咗我？我唔知呀，我淨係知我男朋友係喺呢度識囉。（餐廳開業只有一星期左右咋喎！）</p><p>換衫忙過傳菜</p><p>餐廳以Cosplay作賣點，女侍應都會作動漫畫角色造型，公司規定佢哋每日要換3套衫，例如上晝是白雪公主，下晝就可能是綾波麗，夜晚又有機會是月野兔，淨係換衫，都忙過幫客人傳菜落單。除了幫客人落單之外，她們仲會陪客人傾吓偈，又或者打吓機，拍個照亦可，認真忙！難怪幾個女仔都話最忙係換衫，唔係傳菜；而最驚就係整污糟件衫。但謹記眼看手勿動，要互相尊重！在這裏工作的Cosplayer原來真係有Fans，正式開業只有一個禮拜，已經迷倒一班電車男日日來打躉。</p><p>有乜角色駐場？<br>菈比安露絲</p><p>Puppy：男仔嚟都係睇靚女啦，我都日日有Fans捧場㗎。</p><p>機動戰士的Lucus</p><p>Moon：每日最驚唔係對客，而係驚整污糟件衫。</p><p>美少女戰士火野麗</p><p>蘭：每日最忙唔係傳菜，而係換衫。</p><p>新世紀福音戰士綾波麗</p><p>麗：原來着咗Cosplay衫，然後打扮一番，真係吸引到好多少男。
</p><p>水手裝校服造型，唔係動漫畫都引死人。</p><p>嘩，白雪公主都有！
</p><p>插蘇任用狂吸PSP玩家</p><p>Cosplayer只是其中一個賣點，另一個吸引人之處是這裏提供插蘇任用，就算5蚊買包維他奶，都一樣用得，難怪客人個個手揸PSP留連忘返，老闆阿Marc：「我哋都係想提供一個地方畀Cosplayer同後生仔聚吓腳，唔使佢哋喺條街度亁Hea。打開門做生意梗係想賺錢，不過一齊開心玩亦係我理想。所以好歡迎Cosplayer踩場，一齊交流吓。」
</p><p>食物即叫即做</p><p>說了半天，如果食物水準如烚餿，你都唔會嚟啦！咁ToyzClub的食物唔失禮，雖然是碟頭飯，但頗具水準，而且一律$29，仲有飲品送，仲可以有咩要求？有，客人亦可以即場點菜，廚師有材料就做得到，亦唔會坐地起價，公道又合理。但再老實啲講，就係嚟得嘅客人大都係男仔，醉翁之意，都不在食物身上。嘥料！</p><p>招牌菜─傷心豬頸肉$29
</p><p>招牌菜之一的傷心豬頸肉是用西檸汁做豬頸肉，味道帶酸且甜，感覺帶點心酸。厚切豬頸肉，入口爽之餘亦多點𡁻頭，煎過，夠香口！
</p><p>相戀牛腩$29</p><p>寓意平平淡淡細水長流的相戀牛腩，味道清淡，牛腩腍滑之餘，清湯味道清淡中帶點甜味。唔跟飯跟公仔麵的話，食味更好。美中不足的是油份較多。
</p><p>熱戀肉醬意粉$29</p><p>師傅話肉醬意粉撈埋一齊的感覺，就像一對戀人，日日都相擁在一起。肉醬加入香草煮，個名夠甜，但食落入口酸酸哋，夠開胃。
</p><p>失戀排骨$29</p><p>飯就砌成心形，然後用排骨分開，感覺就像心碎。排骨加入片糖一齊燜，酸酸哋又帶些少甜味。排骨入口夠腍，又有肉香味，不過就偏鹹，師傅話好送飯。<br> </p><p>推介！必試黑冰咖啡</p><p>老闆阿Marc年輕時候曾經做過餐廳水吧，跟老師傅學得一手沖茶好功夫，沖咖啡更是拿手好戲，而且他對咖啡有相當要求，尤其是沖凍啡。多數凍啡都是先沖好熱咖啡，然後就用冰撞凍，加奶再加糖，飲落只有奶味無晒咖啡味。阿Marc就會沿用25年前流行的漏斗咖啡壺，沖好咖啡再雪凍，再用黑咖啡製成「黑冰」，加入咖啡內，難怪越溶咖啡味越濃。
</p><p>熟客全男班
</p><p>「我日日都嚟，又有人陪我傾偈，啲嘢又好食。」
</p><p>「我嚟皆因有靚女。」呢個後生仔夠老實！</p><p>「呢度有免費電提供，打幾耐PSP都得啦。」
</p><p>ToyzClub（25735571）</p><p>地址：荃灣悅來酒店悅來坊商場地庫B119A<br> 營業時間：11am-8pm<br> 座位：30個&#13;</p></body></html>