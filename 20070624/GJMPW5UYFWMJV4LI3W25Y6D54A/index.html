<html><header><meta charset="utf-8"><title>三成小童扁平足<br>易變「畸形腳」　運動練習可減慢惡化</title></header><body><h1>三成小童扁平足<br>易變「畸形腳」　運動練習可減慢惡化</h1><p>【本報訊】小朋友「行兩步就嗌攰」，到底是真的累還是扭計？現代父母肯定先懷疑孩子有扁平足。一項調查發現，全港三成幼稚園和小學生患有中度至嚴重扁平足，患者容易出現拇趾外翻，變了「畸形腳」。有義肢矯形師指兩種足患均屬先天性，只能透過外科手術徹底解決，但透過定期的運動練習及穿上度身訂做的鞋托可以減慢惡化。　記者：張嘉雯</p><p>寶血醫院於過去五年每年為100間小學及幼稚園學生提供免費足部檢查，最近一次的調查發現，三成人患有中度至嚴重扁平足，另一成多人有弓形腿或其他足部問題，一成二人有輕微扁平足，完全沒有足患的佔約四成六人。</p><p>一般矯形鞋無幫助</p><p>該院陳登復康治療中心義肢矯形師古柏洋解釋，由於兒童的足弓尚未發育完成，若以成年人的標準計算，小朋友7、8歲以下一定有扁平足，但今次的檢查已將此因素計算在內，所以被篩選入中度及嚴重組別者需要注意。<br> 古柏洋又稱，患者可以使用鞋托支撐足弓，減低腳部內側壓力，但在倒模前必須讓矯形師先以手拉正腳形，小朋友能在一至兩周內適應鞋托，「如果唔扭正隻腳，整出嚟個鞋托都係唔啱嘅腳形，着咗都無用。」一般矯形鞋，對嚴重扁平足患者無矯正效果，「健康鞋內櫳闊，如果佢係嚴重，就仍然有空間歪，如果佢體重增加，少做運動，肌肉力量不足，情況就會越嚟越嚴重。」<br> 扁平足的患者，同樣是拇趾外翻的高危族，患者拇趾側向第二隻腳趾，令蹠骨向外突出，造成「畸形腳」，「呢個問題唔係女士專利，着尖頭鞋、高踭鞋只係催化劑，係父母遺傳嘅居多，腳板越扁，隻腳就會越側。」<br> 古柏洋解釋，大部份小朋友不會覺得腳痛，至10多歲或20多歲才開始感到痛，當中一至兩成人，平日行動會受影響，「其實好視乎患者嘅肌肉結構同質地，如果好嘅可以到50、60歲都唔會痛，如果發現問題，就要及早處理，唔係腳趾嘅肌肉同韌帶繼續受壓，筋腱越拉越歪，就會越來越差。」</p><p>鞋底不可過於柔軟</p><p>古柏洋提醒家長不要為有拇趾外翻的子女購買前掌較窄的鞋，因磨擦大，小朋友足部容易受傷發炎。此外，鞋底不可以過於柔軟，厚度要適中，「如果鞋底太薄，會加重外翻嘅壓力，如果太厚，令腳趾活動量減少，肌肉難以屈曲，增加扁平足出現嘅機會。」他相信由於小學多為全日制，功課壓力大，足部運動的機會減少，日後兒童足患的比例或會增加。</p><p>改善足部問題練習</p><p>問題：扁平足<br> 練習：<br> 1.雙手扶着桌邊，踮高腳，把腳踭移離地面；問題輕微者每天重複做20至30次，嚴重者每天5至10分鐘<br> 2.用腳趾抓毛巾，訓練腳板底的小肌肉，每次1至2分鐘；父母可參與其中，一手拿着毛巾跟孩子「鬥力」<br> <br> 問題：拇趾外翻<br> 練習：放鬆腳掌，用力將拇趾向外移，每日做20次<br> <br> 資料來源：寶血醫院<br> 義肢矯形師古柏洋</p></body></html>