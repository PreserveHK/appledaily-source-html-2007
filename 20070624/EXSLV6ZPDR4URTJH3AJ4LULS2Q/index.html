<html><header><meta charset="utf-8"><title>金手指：BearStearns大鑊 - 孫柏文</title></header><body><h1>金手指：BearStearns大鑊 - 孫柏文</h1><p>今日，孫柏文想為大家用隻金手指去篤吓BearStearns專門炒次級subprime按揭債券嘅兩個爆煲對沖基金。不過寫之前，就為大家提供一個股市終極見頂訊號。呢個終極見頂訊號，就係孫柏文喺禮拜五入咗貨，入咗認購證，入咗941中移動嘅認購證。<br> 今次我入市，係因為呢幾個月來，我同《利字當頭》嘅利世民一路反反覆覆研究究竟喺QDII、北水南調嘅世界裏面，應該買乜。而我嘅結論就係應該買中移動，不過我覺得應該等到中移動可以升穿過上市以來嘅歷史高位80蚊，先至去買。<br> 理由係中移動升穿80蚊嘅時候，就代表當今世上所有中移動上市以來嘅蟹貨，要放嘅都已經放晒。今時今日仲揸住中移動嘅股民，肯定係中移動超級大fan屎，要佢哋畀貨你，就一係pryitoutoftheircolddeadhands，一係就出非常高價。不過就連我呢個黑氣石都入市，股市仲唔見頂？<br> 仲有，我禮拜五入市，禮拜五晚花旗國嘅杜指就即刻跌185點，除咗幫我啲認股證贈興之外，仲要賀一賀同我個朵非常相似嘅BlackstoneGroup上市。孫柏文以前曾經講過，Blackstone作為smartmoney之中嘅smartmoney，賣得股票畀你，都應該唔係好嘢。<br> </p><p>點都好，禮拜五晚花旗國嘅跌勢，真係不尋常。跌市嘅導火線，就係BearStearns話會拯救佢哋管理，專門炒subprime次按債券嘅兩個對沖基金嘅其中一個。呢兩個對沖基金嘅名，粗略翻譯的話，一個叫做「借孖展炒次按基金」，令一個叫做「轆卡去借孖展炒次按基金」。咁BearStearns救嘅，就係冇轆卡嗰個基金。邊個借錢畀嗰兩個爆煲對沖基金？咪其他投資銀行囉！<br> 大家可能會問：「對沖基金出事，有人救，唔係好事咩？」其實，呢排興十年回歸、集體回憶，我就用個比喻等大家可以明白點解喺禮拜五晚，花旗國啲投資銀行股票變成跌市火車頭。大家回想97年嘅香港樓市，BearStearns就好似個炒好多樓嘅叔父，見到個細姪走去炒舊山頂道嘅帝景園。個細姪當然借錢去炒，仲要計到盡，靠租金去襟吓啲息。<br> 現在，個租客走佬，個細姪出事，連息都還唔到。借錢畀個細姪嘅貴利佬，當然話要斬倉。咁雖然金錢上唔關個叔父事，不過佢就話因為個細姪唔掂，會「影響」佢嘅形象，所以就出手救佢，而班貴利佬亦都同時轉變死性，肯唔斬倉，唔將層樓拍賣出去做銀主盤。<br> 大家可能會問：「邊度有咁大隻蛤乸隨街跳？」其實個原因好簡單，個叔父同埋啲貴利佬，自己都有借錢去揸住過百層帝景園。如果將細姪層樓拍賣出去，個價一唔得，佢哋自己全部都會被迫變成負資產。不過，仲有好多個帝景園單位斷供，班投資銀行又接唔接得晒？同樣有好多貨嘅滙控005，又幾時會走出來再發盈警呢？<br> 金手指網誌：<br>  http://phatdat.blogspot.com </p></body></html>