<html><header><meta charset="utf-8"><title>揸超級跑車去銅鑼灣　威晒！</title></header><body><h1>揸超級跑車去銅鑼灣　威晒！</h1><p>悠穎馳早幾日難得放假，終於有機會可以陪女友去銅鑼灣Shopping，星期六人多車多，唔好話車，就算做行人都迫迫夾夾；正當我哋兩個人熱到儍，企喺勿地臣街頭岳岳之際，突然聽到一陣震耳欲聾嘅引擎聲，誇張程度簡直同澳門賽車有得揮。於是全街呆呆滯滯嘅行人都即時眼望望，望真啲原來係一架黃色嘅林寶堅尼塞喺車龍之中，一個超級型男正推開（無錯，仲要係向上推嗰隻！）車門上車，跟住又係一陣轟轟聲，不過唔係絕塵而去，而係行多咗幾十尺！<br>我好肯定，當時全街估計至少有百幾對眼睛，都睇住型到爆嘅呢一幕，型男加靚車，十足做Show咁！係囉，咪就係擺明做Show你睇囉！不過，諗落佢哋又真係好慘，喺香港即使你有錢買超級跑車，都無乜適合環境畀你享受一下極速快感，幾百萬，似買虛榮多啲，唔等最人多車多嘅時候把握機會出嚟威威，好浪費啫，你哋話係咪？</p><p>悠穎馳<br> 豪邁不羈，愛車如命，聽幾下引擎聲就知咩車！</p></body></html>