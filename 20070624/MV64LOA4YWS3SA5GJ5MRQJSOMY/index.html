<html><header><meta charset="utf-8"><title>回歸10年百人誌　李鵬飛：慨嘆香港興衰</title></header><body><h1>回歸10年百人誌　李鵬飛：慨嘆香港興衰</h1><p>1978年夏天，只是一名廠長的李鵬飛，突然收到前港督麥理浩的電報，問他：「是否願意接受委任，做立法局議員？」自此，李鵬飛踏上政途，參與這個大時代，經歷香港前途談判，率領青年才俊團與領導人會面，見證香港漫長的過渡期、一步一步邁向回歸。<br>回歸後最初幾年，香港一天比一天差，金融風暴、負資產、沙士、23條立法……激起的民憤，終於壓垮董建華政府。回望過去10年，已淡出政壇的飛哥接受訪問時慨嘆，特區政府及行政會議的權威，遠較港英年代弱：「（83年）BlackFriday，鍾士元叫大家放心入市，一年後唔得就佢孭！98年政府入市，冇一個行會成員可以出嚟撐住大局！」　記者：莊曉陽</p><p>「以前英國佬年代，行政局唔係諮詢架構，而係權力架構。以前港督唔會comment首席立法局議員講嘢。傾啲好緊要嘅嘢，啲官係要先走，要等開完會後，再搵兩個首席議員（立法局及行政局）傾……八九民運、居英權，係我同鄧蓮如親自處理。」現在呢？「特首曾蔭權有改革，但行會成員嘅角色模糊，行會變咗諮詢架構，個個唔肯出嚟挺政府，拆天星碼頭，邊個出嚟？」<br> 李鵬飛以拆天星為例，「局長、秘書長、行政會議，全部都冇同傳媒溝通，冇人明佢哋做乜。」李鵬飛形容，曾蔭權首個任期是以「見一步、行一步」、「快刀斬亂麻」的思維治港，政府架構有問題，就連身為局長的何志平，也批評行會「冇用」，遇上教院風波即快刀斬亂麻，隨即成立獨立委員會；見步行步的結果是：西九龍文娛藝術區發展到一半就撤回；銷售稅諮詢期還未完結，又要腰斬。</p><p>董建華時代最痛苦</p><p>過去30年、香港幾許風雨，前途信心危機、大亞灣建核電廠、股災停市、89民運悲情、移民潮……李鵬飛說，回歸前的日子不是順風順水，財政司彭勵治的年代也有赤字、股市都曾大跌，但香港最艱難、最痛苦的日子還是董建華治下的惶恐7年，香港經歷的風浪較以往大得多。<br> 「98年8月，政府用1,200億托市，輸贏都唔知……跟住5年經濟萎縮，先發現原來通縮比通脹更痛苦！梁錦松話要減公務員人工，政府同公務員關係注定破裂。管治開始出現好大問題，失業率高、通縮、禽流感殺雞……回歸頭6年未順暢過，好痛苦，又負資產，香港人都經過非常痛苦嘅階段……03年沙士爆發，《基本法》23條立法，喺駱駝背上最後一根稻草，加埋呢條草就冇命！」</p><p>曾蔭權無端端執到</p><p>「喺風浪之中，香港市民都成長咗唔少，對政府有敏銳嘅要求，發現好多人上街原來係攞得到。於是董生落台，中央新領導唔想03、04年嘅事件再嚟，曾蔭權無端端執到，因為中央唔可以再見到，05年嘅7.1再有50萬人上街。」李鵬飛說，曾蔭權當然較董建華做得好，處事「唔會慢吞吞」，中央也吸收了經驗，不再公開說要挺曾，而是用其他方式支持曾蔭權。<br> 但要解決香港的管治問題，李鵬飛指出，除了落實普選，讓特首有認受性，還要讓政黨有執政空間，保障特首在立法會中有票；其實中央也知道這些問題，但設計政制時一定同時考慮如何改善行政立法關係、貫徹行政主導等，相信曾蔭權會用拖延的方法，看通整個問題才決定何時解決。<br> 他希望曾蔭權任內可以發展政黨政治，令中央放心及放手，讓政黨可以執政。</p><p>李鵬飛小檔案</p><p>出生日期：1940年4月24日<br> <br> 出生地點：山東省煙台市<br> <br> 學歷：美國密西根大學理學士<br> <br> 仕途及公職：<br> 78年任立法局議員，直至97回歸<br> 88年至91年出任首席立法局議員<br> 85年至92年獲委任為行政局議員<br> 92年擔任啓聯資源中心召集人<br> 93年至98年任自由黨主席<br> 93年獲委任為港事顧問<br> 96年任特區籌委會及預委會成員<br> 97年擔任臨時立法會議員<br> 97年起擔任港區全國人大至今<br> <br> 榮譽：<br> 82年獲頒英帝國官佐（OBE）勳章<br> 88年獲頒英帝國司令（CBE）勳章<br> <br> 資料來源：《李鵬飛回憶錄》</p></body></html>