<html><header><meta charset="utf-8"><title>唔夠國美爭　輸大中電器<br>中環在線：蘇寧爆內幕 - 李華華</title></header><body><h1>唔夠國美爭　輸大中電器<br>中環在線：蘇寧爆內幕 - 李華華</h1><p>喺內地上演嘅大中電器爭奪戰，相信隨住內地電器業一哥國美電器（493），迂迴曲折收購咗呢間北京電器業龍頭，兼喺上個禮拜五安插埋國美高層，坐鎮大中揮軍，相信各方暫時都鳴金收兵。<br> 不過，爭唔到大中嘅蘇寧電器總裁孫為民，喺終止收購大中後一直冇出聲，終於喺塵埃落定之後，出嚟吐番口鬱氣，大爆佢哋計劃收購大中嘅內幕。<br> 孫為民前日接受《新京報》訪問，係佢喺蘇寧收購大中單刁喎咗之後，第一次出嚟講嘢，孫總裁一係唔講，一講就言無不快，佢好坦白咁話，一年前蘇寧同大中整咗份條款，話明蘇寧會全購大中嘅股份，雙方講埋條件，收購後，大中嘅商標同標誌歸蘇寧所有，而當時嘅大中話事人張大中可以喺零售同電器銷售以外範疇，用大中嘅商標同標誌。呢份條款，仲係由蘇寧董事長張近東親自起草。</p><p>張大中：對不起蘇寧</p><p>當時市傳蘇寧開出30億人仔，咁係咪呢？孫為民亦坦白咁承認係30億銀，（果然空穴來風，未必無因），佢仲爆張大中當時都好老實咁講過，如果有人出價高多兩三億銀，大中都係留畀蘇寧，但若然高出5億至8億銀，咁就sorry啦，「對不起蘇寧了」。冇耐之前國美拐個彎，搵北京戰聖投資出手，實行快刀斬亂麻，用36億人仔，搶截咗蘇寧口中塊肥肉。<br> 孫為民好堅定咁話，「我們不會參與競爭性的報價。」又話約定咗係30億銀，就唔會再加價咁話。<br> <br> 電郵：mailto:LiWaWa@AppleDaily.com</p><p>蘇美爭奪大中事件簿</p><p>2005年底<br> 蘇寧與大中初步就圍繞併購接觸<br> <br> 08/2006<br> 張大中指以大中目前的資產質量，30億元的價格是比較合適的，而國美此前的報價是20億元<br> <br> 07/04/07<br> 有傳蘇寧將以30億元的價格併購大中<br> <br> 08/04/07<br> 蘇寧及大中均否認併購一事<br> <br> 24/04/07<br> 蘇寧總裁孫為民明確表態，不會以30億元收購大中<br> <br> 29/05/07<br> 蘇寧和大中均否認已簽訂併購協議<br> <br> 21/06/07<br> 蘇寧總裁孫為民透露，蘇寧收購大中已進入財務審核階段，但沒定時間表<br> <br> 12/12/07<br> 蘇寧發佈公告：終止收購大中<br> <br> 13/12/07<br> 國美表示正與大中洽談可能收購事宜<br> <br> 14/12/07<br> 國美透過獨立投資公司北京戰聖投資，收購大中全部股權，而戰聖將委託國美經營及管理大中旗下全部店舖</p></body></html>