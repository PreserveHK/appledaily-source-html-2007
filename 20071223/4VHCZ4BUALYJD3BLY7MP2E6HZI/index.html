<html><header><meta charset="utf-8"><title>平安夜燈飾：HotCha×Freeze過平安夜</title></header><body><h1>平安夜燈飾：HotCha×Freeze過平安夜</h1><p>石詠莉（Sukie）：最愛日本聖誕<br><br>雖然今日平安夜，不過我哋都係要開工度過！講到聖誕要好氣氛，就一定要有雪先會有感覺；早年香港人好鍾意玩「噴雪」，不過太易燃、太危險，提吓大家唔好亂玩、亂噴呀！最喜歡嘅聖誕係喺日本過，因為好多家人都喺日本，一家人過就最開心！香港冇白色聖誕，不過今日喺TimeSquare影相都覺得都好有白色小鎮氣氛，好鍾意呀！</p><p>陳樂榣（Alley）：皇后小鎮勁有Feel</p><p>其實我係從加拿大返嚟，不過覺得香港過聖誕真係又熱鬧、又有氣氛，淨係燈飾呢樣，世界上冇乜邊個地方靚過香港！最鍾意嘅聖誕蒲點係皇后像廣場個聖誕小鎮，雖然今年唔係旅發局搞，改由基督教團體聯合舉辦嘅「世界之光」，但都OK好氣氛！靜靜話畀大家知聽日25號係Sukie生日，要開工之餘，我哋都會同佢搞生日會，由平安夜同佢慶祝到聖誕日，今年聖誕特別有意義！</p><p>甄穎珊（Carisa）：純白海港城至靚</p><p>我都一樣覺得香港嘅燈飾聖誕係最靚嘅，今年做得最靚我覺得係海港城，純白聖誕加燈光效果，平安夜約朋友影相最一流。我覺得大家應該多啲留喺香港，月亮唔一定外國先至圓嘅，多啲人留港過節又消費，咁香港聖誕先至又熱鬧又好氣氛嘛！</p><p>Fans話：真人比上鏡靚！</p><p>約Freeze呢隊近期熱爆「人造」靚女做訪問，仲扮成聖誕熱女郎逛中環皇后像廣場同老蘭等地，記者所見所有男女途人完全睇到「金睛火眼」！現場觀眾睇住記者拍平安夜特輯後，都話Freeze真人比上鏡仲靚女。</p><p>美國遊客（左起）JoJo、Sam、Rahul：奇怪！香港聖誕女郎點解個個都咁靚女？原來係女歌手組合，唔怪之得咁可愛又靚啦！</p><p>6歲孖女（右起）June＆Jennet：<br> 我想同靚姊姊影相，仲想同佢哋捉迷藏㖭！佢哋係咪聖誕女郎嚟㗎?</p><p>1歲孖女（左起）思思&amp;嫻嫻：聖誕女郎呀！我哋仲攞埋聖誕禮物㖭呀！</p><p>阿軒（30歲）：酒吧街好多人討論緊佢哋係咪Freeze，不過我一眼就認出！真人比Video仲靚女。</p><p>銅鑼灣　TimeSquare<br>人潮最多買嘢有禮</p><p>TimeSquare永遠係聖誕呢類大時大節嘅聚腳集散地！今年佢哋玩白×紫主調聖誕小鎮，室外有浪漫的水晶球可以影靚相，室內就有音樂旋轉木馬畀你重拾小時候回憶，影相包靚！除咗由早至晚長期有聖誕老人駐守外，購物滿$800仲會可以喺2樓小鎮攞走熊BearBear公仔、食即場即造棉花糖等等。</p><p>中環　世界之光<br>香皂飄雪宗教味濃</p><p>如果已經討厭「柴娃娃」式過平安夜，今晚可以一試充滿宗教色彩嘅「世界之光」。每年中環皇后像廣場化身做聖誕小鎮，不過今年已改由基督教團體「全城更新」接棒！一樣的55呎巨型聖誕樹，配以清幽肥皂泡沫造出的仿飄雪效果，Freeze三位靚女都話聖誕氣氛濃到化不開。加上今日平安夜由中午12點至凌晨，不斷有Hip-Hop舞、音樂劇報佳音，同鼓、結他等音樂大合奏，開開心心玩住過聖誕。</p><p>中環　蘭桂坊<br>NaturalHigh自發街頭派對</p><p>聖誕呢啲日子，老蘭一定係潮人必蒲之地！Freeze拍攝之日，着晒成套聖誕女郎衫，即引來大班蒲精過嚟搭訕兼請飲酒，佢哋教路話最好今晚7點先上嚟，咁就可以避過人潮管制排隊上山。雖然蘭桂坊今晚冇特別節目，不過好多人都會自發着晒聖誕老人/女郎衫上嚟玩，臨近Midnight大家仲會自發唱歌、跳舞加倒數，講氣氛就絕對熱爆。</p><p>金鐘　PacificPlace<br>逛聖誕老人屋企影合照</p><p>PacificPlace今年較特別之處，係大家唔使去到芬蘭咁遠，都可以探吓聖誕老人屋企；呢間聖誕老人華麗大宅設於ParkCourt位置，接近3,000多呎！最緊要係大家只需繳付$60，就可以喺裏面任影相，同聖誕老人影寶麗來同有薑餅食；唔想花費者，亦可以到港鐵入口位──LGGardenCourt睇鋼琴、芭蕾舞同踢躂舞免費表演，真係盡享節日氣氛。</p><p>其他港島區聖誕燈飾熱點<br><br>中環　ifc<br>高空絲帶舞</p><p>喜歡睇表演，行多兩步去ifc就有由美國請來的索拉奇藝坊做雜技表演，好似有軟骨美人同高空絲帶舞等。</p><p>銅鑼灣　世貿中心<br>棒棒堂同你倒數</p><p>世貿係較少見玩平安夜倒數派對嘅香港商場！今晚會喺10點於大門口的Stage開Show，仲請嚟棒棒堂六子助陣同大家玩到癲！</p><p>太古　太古城<br>萬花筒聖誕城</p><p>港鐵站一上太古城，大家會發現一個超巨型2,000呎大舞台，每日上演法國、美國、莫斯科、泰國等12個不同國家地區的精采歌舞及聖誕曲目。商場內仲有一個佈置到好似萬花筒的聖誕城，畀大家任影相。</p><p>中環　置地廣場<br>彈床聖誕樹</p><p>今年置地廣場好破格，竟然搵嚟一棵白色彈床聖誕樹，配合燈光效果演出，並於外國請來空中芭蕾舞專家做表演。</p><p>中環　繽紛冬日節<br>SOHO街頭表演</p><p>今年旅發局嘅繽紛冬日節冇特定大本營，主要在中環、尖嘴、銅鑼灣呢啲遊客熱點玩聖誕街頭表演。今晚平安夜記緊5點打後去中環SOHO伊利近街，表演項目分別有小丑玩高蹺、免費畫聖誕面譜等。</p><p>港九最靚燈飾位街頭直選！<br><br>海港城</p><p>李小姐：今年海港城做嘅雪景好特別，香港咁熱都有雪落，好浪漫！<br> 馮先生：海港城每年都好特別，年年有主題，而且最鍾意佢有機動組件，好有動感！</p><p>海港城</p><p>Cathy：每年聖誕必行海港城，可能係習慣啦！未有時間行其他商場，不過仍覺得佢係最靚。</p><p>海港城</p><p>Malber：今年玩白色聖誕真係好浪漫，帶女朋友嚟影吓相、過平安夜已經好開心。</p><p>德福商場</p><p>黃小姐：都係德福啦！嗰度有《反斗奇兵》卡通人物Show，我最鍾意胡廸同巴斯，有佢陪過聖誕特別開心。</p><p>德福商場</p><p>杜生、杜太、小蕎：聖誕節最緊要小朋友開心，都行過好幾個商場，小蕎玩得最開心都係喺德福，因為嗰度有廸士尼卡通人物Show，玩到有啲唔捨得走呀！</p><p>EMAX</p><p>Cat：鍾意嘅原因，係因為佢係全港唯一可以同小狗薯仔一齊行嘅商場，順便仲可以買吓聖誕禮物畀佢㖭！</p><p>apm</p><p>郭小姐：佢嗰度整咗啲雪人、雪鹿公仔畀人影相，我覺得好靚好可愛，我覺得apm係最有聖誕氣氛的商場。</p></body></html>