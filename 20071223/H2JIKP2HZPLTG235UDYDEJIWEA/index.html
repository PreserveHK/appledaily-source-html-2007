<html><header><meta charset="utf-8"><title>英超重心戰：布力般「主勝」咪「車」 - 阿呢斯奧</title></header><body><h1>英超重心戰：布力般「主勝」咪「車」 - 阿呢斯奧</h1><p>周日英超尾場，無鋒可用的車路士，客征「打甩門牙帶血吞」的布力般流浪，客W有1.85倍好分，有冇咁筍？小弟唔多信，一於捧「暴力般」[+1]的「主勝」。（球賽編號：星期日25；now632台明日0:10am直播）阿呢斯奧</p><p>布力般一向是4強剋星，今季主場曾令阿仙奴、利物浦痛失兩分，即使中堅基斯杜化森巴停賽，去季防線最穩定的基辛尼舒維尼一柱擎天，有過之而無不及；另體形健碩的翼衞艾馬頓停賽復出，分分鐘令正面對撼的祖高爾「一戙都冇」。</p><p>辛達告魯斯「弗」爆</p><p>南非前鋒麥卡菲已陷8場入球荒，幸而小將達比舒利屢有神來之筆，而辛達告魯斯上仗大演帽子戲法，前線攻力無問題。<br> 另一邊廂，車仔射手杜奧巴倦勤，舒夫真高上周中觸傷，上陣可能性不樂觀，迄今僅兩次聯賽正選搏殺的比沙路將作及時雨，難免教人擔憂其狀態可否勝任。<br> 以色列領隊格蘭上馬後，車仔入球數字上升，表面上攻擊力有所改善，惟看透其中，陣內始終缺乏致命殺着，聯賽盃對弱陣的利物浦，林柏特亦是靠帶點運氣的入球先開紀錄，而秘魯前鋒比沙路更沒有「軍刀」、杜奧巴的獨自搵食能耐，試問如何入波？</p><p>車路士僅比沙路掛帥</p><p>選擇太多對格蘭來說未必是好事。車仔中場波歷克經已康復，如是者，格蘭就一如前帥摩連奴的煩惱，都要面對一山不能藏二虎的難題。<br> 正如筆者所言，中型班在大敗過後，往往能及時回勇，曾效車仔的領隊曉士更非泛泛之輩，斷不會讓球隊頹勢持續，此役布力般[+1]的「主勝」值得相信。</p><p>貼士</p><p>星期日25<br> 布力般流浪vs車路士　1：1<br> 讓球主客和：H主勝<br> 半全場：和/和<br> 盤口：布力般流浪[+1]</p></body></html>