<html><header><meta charset="utf-8"><title>平安夜燈飾：冰火16飾</title></header><body><h1>平安夜燈飾：冰火16飾</h1><p>睇過今年維港聖誕燈飾，好多人都話明顯比往年慳皮咗！商場負責人話行「燈火管制」都係跟大勢，為環保節能。剩番嘅Budget就可以大搞室內裝飾，甚至安排更多表演項目！今晚平安夜，通宵達「誕」在所難免。我哋特別請嚟HotCha×Freeze，帶你睇勻港、九16個熱點的最靚燈飾，免費攞禮物。原來今年白「飾」聖誕係主流，仲有失驚無神的飄雪帶來驚喜。驚玩過龍返唔到屋企？下面有平安夜特別公共交通安排，昅實尾班車時間，就唔怕送車尾啦！<br><br>記者：朱崇德、陳諾堯<br>攝影：陳盛臣、陳陶鈞、伍慶泉、朱崇德</p><p>HotCha三妹出名活力過人，仲越夜越生猛，竟然可以用兩粒鐘行盡九龍區4個有睇頭的燈飾商場。apm天鵝城堡、又一城聖誕光影范特西、朗豪坊白色夢幻樹林和海港城歡樂傳雪都各有特色，要趁假期Hea盡呢4大燈飾，即Check商場必影靚位！</p><p>觀塘apm　過飄雪聖誕玩天鵝</p><p>要兩粒鐘Hea得鬥多商場睇燈飾，HotCha聖誕燈飾遊的第一站選擇了觀塘apm。今年apm玩創新，聖誕唔出鹿車出天鵝。以天鵝為主題的城堡高20呎，面積達6,000平方呎，一入apm就已經可以望得清清楚楚。雖然地方不大，但勝在靚景都十分就腳，一眼關七。聖誕期間更有飄雪玩，HotCha嘩聲四起，興奮非常！</p><p>九龍塘又一城　變色聖誕樹有氣派
</p><p>沿住港鐵順路落，下一站殺到又一城。他們的聖誕樹每年都是室內最高，今年仲要用幻彩LED燈泡，令樹身會轉出5個不同顏色，非常有氣派。以聖誕光影范特西為主題，大玩北歐雪國Feel，有透明SchimmelK213大鋼琴配襯着幻彩雪國，感覺十分冬日。HotCha更攬住聖誕老人唔放，大唱聖誕歌，仲和他暢談廣東話呢！想搵聖誕老人影相？可以到LG2碰運氣喇！</p><p>旺角朗豪坊　白色夢幻樹林</p><p>要夠熱鬧，HotCha第三站就選了朗豪坊。呢兩星期，朗豪坊特別人頭湧湧，想行埋去影白色樹林的小動物都寸步難行，只見閃光燈閃個不停。白色樹林在港已很難得一見，呢個更靚在會不停變色，仲可以畀你一次過見埋粉紅、粉紫和螢光綠森林。雪白的動物擺設共有20種，雖然只係得個外形，但形態和大小都模仿得跟真動物很相似，小女孩看見又愛不釋手，左攬右騎。</p><p>尖沙嘴海港城　BlingBling閃閃星陣</p><p>海港城聖誕燈飾靚已經不在話下，年年仲有新噱頭，一定是影相勝地。最後一站去到海港城，今年雖則沒有以往那些巨型電動公仔，但就有3D睇！仲有電纜星星陣，整個場地都閃個不停。趁今個冬天繼續興BlingBling，去海港城就最好不過。</p><p>其他九龍區聖誕燈飾熱點</p><p>除了以上介紹4個場外，其他九龍區的商場亦都絞盡腦汁，聖誕節新玩意和景點同樣吸引。</p><p>MegaBox讓市民親身感受一下和聖誕老人的冰上之旅，坐雪橇拍照最啱一家大細。</p><p>Elements會有9棵主題聖誕樹，這棵以怪誕塑膠樹為主題，利用了大量塑膠玩具如Barbie等而砌成的樹，十分有創意。</p><p>尖東的尖沙嘴中心和帝國中心，外牆燈飾稱冠全港，由10萬個燈泡、46種電腦動畫頻道製成。</p><p>Chrissie：平時都好鍾意行PP、鍾意佢多嘢買；今年仲整咗間聖誕老人屋，靚到好似去咗廸士尼一樣，玩得好開心。</p><p>Chimpy：覺得PP最正係佢整體個氣氛；地鐵一上嚟有聖誕音樂Live演奏，行到尾又有聖誕老人屋企，好好玩！</p><p>KiKi：完全係個人喜好！因為TimeSquare整到成個紫色聖誕，好少見！我又特別鍾意紫色，所以覺得佢係TheBest！</p><p>Irene：聖誕最緊要有一棵又大又靚嘅聖誕樹先有氣氛，我覺得又一城每年都係Set得全港最有Style又至靚嘅一棵，所以覺得嗰度最有聖誕氣氛！</p><p>Karman：我最鍾意的卡通人物係《怪獸公司》！今年青衣城就係以佢為主題，為咗毛毛，我一定撐場！投佢最靚聖誕商場一票！</p></body></html>