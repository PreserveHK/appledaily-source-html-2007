<html><header><meta charset="utf-8"><title>數碼達人：戰地實試PanasonicS10<br>防水防撞　衝鋒陷陣</title></header><body><h1>數碼達人：戰地實試PanasonicS10<br>防水防撞　衝鋒陷陣</h1><p>身為戰地記者，每日都喺槍林彈雨之中度過，時時刻刻都面對危險，除咗唔知幾時會遇上敵軍外，對拍攝器材都係極高考驗，普通攝錄機對戰場野外環境都未必合適，我最近就愛上用Panasonic呢部SDR-S10，貪佢細部輕巧，最重要仲係有防水防撞設計，可以全天候操作，保證交到第一手報道！<br><br>記者：許福合<br>攝影：何家亮<br>Modal：Fion</p><p>浸濕晒　片照拍</p><p>今日收到消息，10里外村莊發生激戰，作為戰地記者，當然要去作實地採訪；不過要去到目標地點，先要穿過一大片叢林，兼夾要攀山涉水，所以對攝錄機的「硬」度要求極高；例如途中就經過唔少撞擊，又要穿過河流，S10強項賣點－全天候拍攝，就馬上顯現晒出嚟；機身具備防撞設計，配合選用SD卡儲存影片，碰撞時對畫面拍攝及穩定性，都比硬碟或DVD型攝錄機高，甚至從1.2米高跌落地面，都仍然可以繼續拍攝。而防水功能雖然未強到可以潛水，不過一般機身濕身亦完全唔怕影響操作，保證去到採訪地點，S10仍可操作正常！</p><p>1.7秒極速開機</p><p>去到戰場，通常都要拎唔少補給品同裝備，分分鐘幾十磅重，所以挑選裝備都要越輕細越佳，S10與一般攝錄機外觀已不同，機身扁平，重量亦只有182g，拎佢拍攝真係輕鬆好多；另外，戰地拍攝對時間反應好重要，否則遇有突發事件，Roll機唔切，隨時睇到拍唔到！我最滿意S10係佢由開機到開始攝錄，只需1.7秒，差唔多等於一見即拍，比一般DV要等佢慢慢開機WarmUp，至少快1倍。<br> 間中遇到不能接近敵軍情況，S10具備嘅10倍光學變焦功能就最能派上用場，這個焦距相當35mm菲林相機的439mm！真係匿喺草叢、再隔住個小平原影過去都仲得！只要開埋內置防震功能，畫面都相當穩定。S10拍攝時視乎記憶卡容量而定，2GB可拍到50分鐘，4GB即有100分鐘。</p><p>Profile</p><p>感光元件：1/6吋80萬像素<br> 屏幕：2.7吋<br> 變焦：10倍光學<br> 記憶卡：SD/SDHC<br> 體積：31×63×114mm<br> 重量：182g</p><p>鳴謝：S-3Toys（23741611）<br> 地址：九龍旺角廣華街10號地下</p><p>後記：太陽勁曬　機身熱到辣手</p><p>拍攝當日適值天文台發出酷熱警告，地面溫度估計超過35℃！人頂唔順之餘，估唔到連S10都會叫「熱」；當將S10放在陽光下拍攝，唔使幾耐機身就變得滾熱辣，雖然機身唔怕撞，又唔怕水，但竟然怕熱，睇嚟要去沙漠採訪，S10未必係首選。
</p></body></html>