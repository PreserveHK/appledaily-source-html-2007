<html><header><meta charset="utf-8"><title>阿媽梁小玲人面廣<br>14號趙嘉廸選港姐　大細契射住</title></header><body><h1>阿媽梁小玲人面廣<br>14號趙嘉廸選港姐　大細契射住</h1><p>今屆16位候選港姐中，「少女黎姿」2號何傲兒雖然一直是風頭躉，但14號趙嘉廸原來也大有來頭，其母正是近期人氣爆燈的大契李司棋和細契關菊英的好姊妹、無綫前藝員梁小玲。趙嘉廸前晚在尖沙嘴出席港姐活動時，大細契一見她便上前密斟，今次她參選有大細契「射住」，再加上母親跟無綫高層關係熟絡，相信她未登天子位，已攞獎成數高。</p><p>大契李司棋和細契關菊英，前晚與16位候選港姐在尖沙嘴出席港姐指定手錶活動，佳麗和大細契分別獲贈過萬元和約值3萬元的名錶。大合照期間，大細契跟趙嘉廸密斟，明顯一早已經認識，但當記者問大契會否關照世姪女時，她竟詐儍扮懵反問所指是誰，記者告訴她是趙嘉廸，並追問大契是否認識對方母親時，她即笑說：「佢似朋友個女，所以認得番佢，因為佢屋企人唔喺香港，所以同佢講有乜嘢需要幫忙就出聲。我同14號（趙嘉廸）有7、8年冇見面。」</p><p>齊齊封口<br>拒透露母親私隱</p><p>由於趙嘉廸貌似黃淑儀，有記者遂問大契她會否是黃淑儀女兒，大契否認說：「你哋大我，唔好亂講，人哋細路女，唔好搞佢啦！」及後趙嘉廸接受訪問時，承認家人跟大契認識，但問其母親是否藝人時，她說：「我屋企人唔可以透露，媽咪唔喺香港，呢啲係媽咪私隱，總之今次參選媽咪好支持。」<br> 儘管大契和趙嘉廸堅拒多講半句，但據記者打探所知，趙嘉廸母親是已移民澳洲多年的無綫前藝員梁小玲，大契67年加入麗的映聲第二期藝員訓練班，與梁小玲是同班同學，二人相交40年，感情深厚；至於細契過往也跟梁小玲合作無數，包括80年的經典劇集《親情》等等；梁小玲也主持過《歡樂今宵》，跟不少無綫高層熟絡。趙嘉廸有人氣爆燈的auntie和高層「射住」，參選港姐自然佔盡天時地利人和。</p><p>千噸壓力<br>面試緊張口窒窒</p><p>趙嘉廸昨日與其他候選港姐出席奧海城舉行的《星光熠熠耀保良》慈善義賣時，再被追問母親底細，她說：「我媽咪20幾年前因為生咗我而退出，我同媽咪傾過，想低調啲，唔想畀人覺得我係靠媽咪關係入圍。」問李司棋跟其母親是否好友時，她說：「媽咪未入電視台拍嘢已經識得司棋姐，佢哋係好朋友。」<br> 至於在前晚播映的《香港小姐面試實錄》中，趙嘉廸自我介紹時顯得有點口窒窒，她在天才表演環節演歌舞劇《Chicago》，算是有板有眼，是以第一輪面試的女評判認為她笑容親切，平易近人，讓她在第一輪面試入圍，但第二輪面試的男評判則認為「大口陳慧珊」7號周美欣較她更為突出。<br> 採訪：王連連、卓寶花<br> 攝影：仇志德</p><p>人物誌：麗的出身無綫成名</p><p>趙嘉廸母親梁小玲為1968年「麗的映聲」第二期藝員訓練班畢業生，同期還有李司棋、黃淑儀、盧大偉和黃韻詩等，其前夫為李道洪，多年前已離婚，現時她的丈夫在澳洲做律師。梁小玲和李司棋曾在麗的電視綜藝節目《金玉滿堂》中亮相，其後二人先後加入無綫。她曾拍攝多齣電視劇，76年拍攝《相見好II》，拍檔有黃允才及王偉；1978年夥拍李司棋和關菊英演出劇集《強人》；80年參演周潤發及鄭裕玲主演的無綫長篇劇集《親情》，同劇也有關菊英。</p><p>蘋嬸有嘢講</p><p>16位參選港姐日前正式曝光，各位讀者如果認識呢班靚女，知道佢哋底細，歡迎大家寄電郵嚟adent@appledaily.com報料。</p></body></html>