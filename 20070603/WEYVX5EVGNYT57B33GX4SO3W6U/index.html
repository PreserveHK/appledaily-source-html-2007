<html><header><meta charset="utf-8"><title>闖荷李活做乒壇索女<br>環球片場：MaggieQ騎呢扣殺喪男中招</title></header><body><h1>闖荷李活做乒壇索女<br>環球片場：MaggieQ騎呢扣殺喪男中招</h1><p>名模MaggieQ自從前年去咗荷李活發展，先後拍過《職業特工隊3》（MissionImpossible3）同《虎膽龍威4.0》（LiveFreeorDieHard）兩套大片，轉個頭8月底又有一套名叫《BallsOfFury》嘅喜劇上映，預告片仲啱啱喺網上曝光。<br> 《BallsOfFury》查實係套環繞住乒乓波嘅荒誕動作喜劇，情節講述由諧星DanFogler飾演嘅過氣乒乓球世界冠軍，被FBI邀請搗破一個乒乓地下格鬥組織，集團主腦就係基斯杜化華根（ChristopherWalken），而MaggieQ就係佢嘅手下頭馬。不過美女竟然戀上野獸，MaggieQ同DanFogler墮入愛河，仲掉轉槍頭對付基斯杜化華根，結果身陷險境。</p><p>大賣性感</p><p>片入面嘅MaggieQ唔止喺乒乓枱上無敵手，導演仲不時以佢嘅性感look為賣點，見佢着住旗袍側手翻殺波，贏咗場波後又露大腿紋身，都咪話唔搶鏡。計落MaggieQ之前兩套片吸納咗一班正常影迷，呢套戲睇怕都可以吸納埋一批喪男fans㖭。<br> 網址： http://www.apple.com/trailers/rogue_pictures/ballsoffury/hd/ </p></body></html>