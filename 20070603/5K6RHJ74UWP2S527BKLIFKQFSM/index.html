<html><header><meta charset="utf-8"><title>潮界玩具：流亡烏拉圭20年<br>絕密tomica現身</title></header><body><h1>潮界玩具：流亡烏拉圭20年<br>絕密tomica現身</h1><p>俗稱TOMY車仔的tomica，70年開始出現，至今依然長出長有。95年「日本製」改為「中國製」期間，炒上萬元一架不足為奇，所以有人寧炒舊車放棄正職。當有人認為炒風不再之際，銅鑼灣有玩具店用7位數字，從烏拉圭購入60款從未開封的80年代「日本製」tomica，總數79,000架。咁多架80's車仔首次襲港，會否令收藏tomica熱再起高潮？<br><br>記者︰陸俊雄<br>攝影︰陳陶鈞、伍慶泉</p><p>朋友反對入貨</p><p>「係場賭博！」購入這批絕密車仔的Terry說︰「當時有位烏拉圭賣家想賣批貨畀香港一位玩具網站網主，由於來歷不明，最後冇交易到。當時我心諗如果係真貨將非常值錢，於是我用email同賣家聯絡，傾咗兩個月。」對方透露，貨一直寄存在烏拉圭海關倉內，未開封放了20年。Terry查證所有當年出入口記錄，睇過文件日期、簽名等，證實真由日本入口，最後花了7位數，一次過買晒60款為數79,000架絕版車，每架約售二百至三百幾。
</p><p>連盒都係直版</p><p>Terry曾叫過朋友夾錢，但一一拒絕，連身邊玩開tomica的朋友都反對入貨。但當見到批貨時，Terry終於可證明今次的決定冇錯︰「紙皮箱用木盒蓋住，面頭泥塵微生物乜都有。」就好似《謎》主持貽興王講開木乃伊棺木嗰集一樣，做足安全措施先開箱。</p><p>愛改裝收藏錯體</p><p>90年代開始收藏tomica的Ricky話，今日已經極少全新80年代「MadeinJapan」tomica在二手市場出現，能保存到連盒都係直版、車身未氧化，估計賣$200架都有人搶（現時紅盒「MadeinChina」$15有交易）。<br> Ricky最愛甲蟲，開篷甲蟲在tomica中唔多，一架最少可賣$150。「我鍾意改裝tomica，洗去原先漆油，自己噴過，好似有架SKYLINEGT-RR33，上油用水貼，4日完工；亦改過架電燈公司工程車，賣出$150。」除此，他亦會收藏多架錯體車，有錯車輪、未完成的sample等。</p><p>放棄正職炒車</p><p>另一位發燒友Denny，跟Terry和Ricky同為第一代玩家，當年在西港城玩具車跳蚤市場相識。「『日本製』亦有分國內貨同出口貨，兩者組件有別，如當中最貴，要數NissanSKYLINE2000GT-X，國內版是有尾鈎，出口貨就無。」Denny回想95年係炒tomica的高峯期，因車仔由「MadeinJapan」改為「MadeinChina」，質素有異，所以70至80年代車款有價有市。當時佢更放棄正職，全心炒車。「90年代香港只試過一次有大批『日本製』tomica湧現，但當時以低價散貨，令二手市場死晒。呢批烏拉圭貨，數量同價值比當年更厲害，相信只要Terry唔急於散貨，將賺到天文數字。」</p><p>售賣點︰ToysOutlet（35210626）</p><p>地址︰銅鑼灣糖街3號銅鑼灣商業大廈16樓<br> 	1602室<br> 時間︰12:00pm-09:00pm</p></body></html>