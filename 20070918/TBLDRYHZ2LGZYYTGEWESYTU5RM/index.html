<html><header><meta charset="utf-8"><title>迪士尼電影抄《死亡筆記》網友勁插</title></header><body><h1>迪士尼電影抄《死亡筆記》網友勁插</h1><p>日本漫畫《死亡筆記》除咗喺亞洲地區大受歡迎外，其實自從出咗英文版後亦喺歐美地區受漫畫迷追捧，最近加拿大將會播放電視電影《Devil'sDiary》，預告片曝光後已經俾網民插佢喪抄《死亡筆記》。<br> 將喺本星期六於加拿大LMN電視台首播嘅《Devil'sDiary》，預告片已經喺YouTube有得睇，阿Deep發現有好多網友睇完都指摘套劇係抄襲日本漫畫《死亡筆記》。單睇預告，大家會見到個女主角喺墳場執到本筆記，之後佢就利用本筆記殺人，佢喺上面寫咗好多充滿痛恨同殺人字眼，跟住又有人因為咁而車死或者燒死，就算場面唔係一樣，阿Deep同網民都覺得概念似足《死亡筆記》，連電影權威網站IMDb入面都有好多網民鬧套嘢抄。</p><p>被迫停播動畫</p><p>原來呢套嘢係由廸士尼嘅子公司LifetimeMovieNetwork製作，廸士尼以往都有被指抄襲日本動漫嘅不良紀錄，好似《獅子王》（LionKing）被指抄襲手塚治虫嘅《小白獅》。雖然有關製作單位今次都唔肯認抄襲，但有網民發現加拿大另一電視台日前被迫停播《死亡筆記》動畫，懷疑係受到外間壓力所致。<br> 網址： http://www.youtube.com/watch?v=_t_UzL-haZM <br> 版主：網盜王尊尼Deep<br> 本欄逢周一至五刊出</p></body></html>