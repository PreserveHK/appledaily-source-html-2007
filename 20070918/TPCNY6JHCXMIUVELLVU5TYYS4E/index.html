<html><header><meta charset="utf-8"><title>Car通：引擎升級直4變V6　<br>Alfa跑款扮旅行</title></header><body><h1>Car通：引擎升級直4變V6　<br>Alfa跑款扮旅行</h1><p>幾個月前，Alfa159Sportwagon推出，型爆跑樣配流線斯文車身令我驚為天人。扮晒車手踩行油，Selespeed加減波箱帶嚟嘅快感仲係叫人好回味，點知咁快又有升級版登場！型樣同內櫳都保持不變，原來升級嘅係引擎，本來已經飆得好爽，今次由容積2.2變3.2公升、直4引擎變V6，真係令人好期待。<br><br>記者：黎頌詩<br>攝影：陳偉強<br>Model：Hidy</p><p>估唔到係旅行車
</p><p>無可否認，Alfa159Sportwagon嘅雙重個性，實在叫人着迷。作為一部旅行車，內櫳空間靈活度高、實用性夠強，應該係基本要求。159Sportwagon畀多啲，個樣勁辣有跑味，絕對係一副搶盡視線嘅跑車Look，虛榮感畀埋你，賺咗？未夠，性能及操控表現一樣跑車化，先前2.2版本已經畀人動力澎湃嘅感覺，加減波箱反應敏捷，表現相當出色。樣樣有，而且無欺場，都已經算係超標咁滿足一眾用家對座駕多元化嘅要求。𠵱家仲要喺性能動力上大升級，我不禁有啲疑惑，如果話先前嘅2.2版係旅行車扮跑車，𠵱家嘅3.2版咪變成跑車扮旅行車？</p><p>自動波更易操控</p><p>升級版159Sportwagon轉用咗3.2公升V6引擎，比起之前2.2公升直4引擎喺馬力同扭力上，無疑都大大提升，由0到100公里亦由2.2版中規中矩嘅9秒減至7.4秒。搭配Q4恒時四輪傳動系統，喺濕滑地面同彎路更為穩定暢順，更切合旅行車嘅身份。<br> 另一較大改變係波箱，由電子操控離合器嘅Selespeed改為傳統機械式波箱，此消彼長下，表現究竟有乜變化？踩油去馬，Alfa招牌靚聲響起，即時上腦以為自己係車手，不過C記今勻只用自動波試車；雖換上恒時四輪驅動，但加碼嘅動力令平地起步保持強勁，加速亦相當暢順，梗係，V6引擎當然更勝一籌，彎位穩打穩紮。<br> 3.2版堪稱驃悍，但操控上仍算平易近人，追求速度也不一定要有好高技術。加減波一如所料，反應不及Selespeed波箱敏捷，駕馭感相對遜色。</p><p>惡樣一見難忘</p><p>3.2版喺性能上明顯勁好多，而2.2版就畀到你更強嘅駕馭感，各有所長。再講，最強嘅性能先襯得起佢辣爆嘅外形，好慶幸升級版保留住造型霸氣十足嘅車頭設計，絲毫不變，再看，依然係要讚美。<br> 招牌本向前凸出嘅盾形鬼面罩，兩邊V型凸起嘅線條伸延至A柱，令車頭充滿立體感，左右頭燈一開三整齊排列，十足怒目而視，氣勢逼人，個性夠強烈，C記自問一見難忘。側睇就同一般旅行車無異，較為平凡，不過內裝鋪排一樣係主力跑車化，三幅式銀黑相襯軚環已經出晒跑味，不過錶板就更有驚喜，三個冷氣出風口同三個儀錶兩列整齊排開，同車頭設計襯到絕，亦一樣風格突出！雖然C記戲言佢跑車扮旅行車，事實上，睇番內櫳，159Sportwagon的確啱晒實用旅行車嘅要求，尾廂夠大，置物空間亦夠靈活。睇得、用得兼劈得，仲想點！&#13;</p><p>Alfa159Sportwagon3.2規格
</p><p>引擎：3,195c.c.V6	<br> 馬力：260hp/6,300rpm<br> 扭力：322Nm/4,500rpm	<br> 傳動：6前速Q-TronicAutomatic<br> 查詢：AutoSportivaLimited（28778788）</p></body></html>