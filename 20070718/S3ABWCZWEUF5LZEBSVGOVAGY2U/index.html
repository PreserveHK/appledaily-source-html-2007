<html><header><meta charset="utf-8"><title>潮流：書展偶像效應<br>皇冠冧女最爆</title></header><body><h1>潮流：書展偶像效應<br>皇冠冧女最爆</h1><p>暑假節目，有乜熱得過又要排又要逼嘅書展？<br>今年書展，皇冠攤位可謂最熱最逼，無他嘅，暑假最多後生仔女行書展，皇冠睇中後生仔追求明星偶像，今年盡攬偶像明星作家，如艾粒、王貽興、森美等，仲有少女最鍾意睇嘅愛情小說作家張小嫻、林詠琛坐鎮，加上好多小噱頭，例如發售限量獨家簽名本、大搞作者簽名會等，難怪開幕第一日攤位前逼滿少女！</p><p>問問你</p><p>1）已經買咗咩書？<br> 2）之後想買咩書？<br> 3）最想行邊3個攤位？</p><p>Cindy</p><p>1.我買咗《東京勁作狀》同一堆903出品。<br> 2.我會幫朋友去商務買啲教科書。<br> 3.皇冠、商務、三聯</p><p>May</p><p>1.深雪嘅《選新娘》同《兜售回憶》。<br> 2.睇吓有無文具啱，因為比出面賣得平少少。<br> 3.皇冠、商務啦，呢啲大書商一定要行。</p><p>家樂</p><p>1.艾粒ILoveYouBoyz《東京勁作狀》<br> 2.《森之愛情》<br> 3.皇冠必行，仲有PageOne同三聯。</p><p>莫小姐</p><p>1.喺突破買咗《Q版特工》，我中一開始睇佢，都睇咗6年。仲買咗少少火柴人精品。<br> 2.一陣去皇冠買903嘅書，頭先太多人，唔想去逼住。<br> 3.皇冠、突破、三聯</p><p>Annie&amp;Joey</p><p>1.我今日嚟買王菀之寫真，其次係ILoveYouBoyz新書。<br> 2.冇喇！想買嘅已經買晒，不過都會四圍行吓。<br> 3.皇冠、知出版、突破</p><p>Yuki</p><p>1.《ILoveYouBoyz東京勁作狀》<br> 2.我想睇星多啲，無咩想買喇。<br> 3.會去商務、突破睇吓。</p><p>至省鏡女Sales</p><p>書局都有書睇，上樓舖買仲有折，做乜要去書展逼？當然睇書之餘亦要睇人。</p><p>飛利浦Kitty︰「我哋第一次借人哋（三聯）少少地方賣MP3耳筒同USB手指，吸取經驗！」<br> <br> 攤位：1J16、1K16</p><p>港大出版社Fion︰「今次主打Sell健康，買本《抗藥基本法》喇，我哋仲有Talk有展覽。」<br> <br> 攤位：1J33</p><p>皇冠Katie︰「今日嚟Amy入會，畀$20會費就有護膚品送喇！」<br> <br> 攤位：1D02、E01</p><p>商務Joyce︰「梗係買《清明上河圖》喇！有放大鏡送㖭！」<br> <br> 攤位：1K04、1K12</p><p>精品熱賣推介</p><p>去書展，除咗買書之外，另一必買嘅梗係精品文具，麥兜年年都係精品龍頭，今年發現Kubrick勁多必掃潮物，入場買有特價，唔買呻笨！</p></body></html>