<html><header><meta charset="utf-8"><title>磚爐索味<br>全麥餃子唔油膩</title></header><body><h1>磚爐索味<br>全麥餃子唔油膩</h1><p>得知主打傳統意大利菜嘅餐廳Goccia特別整咗個磚砌Pizza爐，仲話怕個爐新得滯唔吸味，所以刻意焗夠300個先正式「開爐」，唓！係咪咁講究呀！於是去巡吓，點知發現佢哋將個大餃子放入爐焗，水煮同煎餃子就聽得多，焗餃子真係未見過！原來隻大餃子啲餡只係得芝士、蘑菇、火腿，但係啲香味傳足幾條街，再加埋個全港獨有的全麥餅底，脂肪低，含豐富纖維，各位OnDiet的女士都可以勁擦啦！<br><br>記者：林思樂　攝影：周旭文</p><p>Calzone餡餅式薄餅</p><p>餡餅式薄餅（Calzone）在香港好少有，意大利就隨街可見，因為摺埋成個三文治咁夠晒方便，好多人買來邊行邊食當午餐。新鮮出爐的時候脹起好似個餃子，餅皮又脆又鬆軟，裏面材料清新，火腿仲帶有肉汁！1人1份剛剛好。</p><p>製作過程</p><p>加建磚砌Pizza爐</p><p>位處中環的Goccia主打正宗傳統意大利菜，一向有好多擁躉，最近更專程在露台加建1個2米幾高的磚砌Pizza爐，賣埋傳統意式Pizza，繼續以意大利傳統風味吸引食客。Pizza材料全部由外國入口，芝士、煙肉、蘑菇Porcini、蒜味香腸等是熱門材料，兼且推出全港獨有的全麥Pizza餅底，就如全麥麵包比白麵包健康，兼有助瘦身，脂肪比一般餅底較低，而且含高纖維，愛纖體的女士最啱！</p><p>材料簡單味道豐富</p><p>Goccia的普通Pizza餅底亦不簡單，由3種不同麵粉混合而成，比出面一般的更鬆軟香脆。而意大利傳統Pizza款式除了番茄醬和Mozzarella芝士2種必備材料外，只有1至2種額外材料選擇，清淡健康，卻可以做出豐富滋味口感，午餐$98連沙律、飲品，有6款Pizza選擇，1人食1個都唔會好Heavy！Pizza全部即叫即整，坐在露台的客人可以近距離欣賞廚師炮製Pizza的整個過程，連打開焗爐那一剎的香味都可以聞到，真係流晒口水！</p><p>Margherita番茄香草薄餅
</p><p>有百幾年傳統的意大利經典Pizza！在1889年，意大利皇帝和皇后到訪一間有百年字號Pizza店，廚師特別設計了幾款Pizza，其中一款以番茄、芝士、香草炮製，皆因這3種材料正是意大利國旗紅白綠的顏色，皇后品嚐後非常欣賞，自此這款Pizza就以皇后的名字Margherita命名。當中的番茄醬新鮮多汁，香草清新，Mozzarella芝士香而不膩，加上薄脆全麥餅底，外邊特脆似梳打餅，內裏鬆軟，一啖之中有多種滋味！</p><p>蘑菇煙肉薄餅</p><p>用上意大利獨有的蘑菇Porcini，這種蘑菇只有野生，無法人工種植，而且好罕有，非常珍貴，食落有少少酸好Fresh。配以意大利北部Trentino特有的煙肉，切成近透明的薄片，好有煙熏香味。</p><p>意式辣腸薄餅</p><p>選用辣味Salami，即是帶辣的意大利蒜味香腸，開胃兼有咬口，配以番茄醬和芝士，材料簡單但非常惹味！</p><p>睇路搵食</p><p>Goccia（21678181）<br> 地址：中環雲咸街73號地下及1樓<br> 營業時間：<br> 午餐：星期一至五12:00nn-2:30pm<br> 晚餐：每晚6:00pm-11:00pm<br> 酒吧：星期一至五12:00nn-12:00mn<br> 星期六、日及公眾假期6:00pm-12:00mn</p></body></html>