<html><header><meta charset="utf-8"><title>新Game殺到：《真‧三國無雙DS》<br>卡通劉關張上網互抽</title></header><body><h1>新Game殺到：《真‧三國無雙DS》<br>卡通劉關張上網互抽</h1><p>玩過無雙系列嘅機迷，都會知道此作賣點係大堆頭，人氣足，不過要響畫面內塞滿咁多人，對主機要求自然唔低，所以當聽到NDS上竟然會推出《真‧三國無雙DS》，實在懷疑會唔會再出現《WENDS》嘅爆格畫面！初步睇畫面，主要以3D組成，而官方亦指要保留無雙精髓，即係要打得爽快，所以戰場上最多可預備20名敵軍供機迷斬殺。玩落流暢度就要等推出先知，不過從發布嘅畫面，畫面就真係幾一般，屬於超任時代級數，始終NDS強項並非係3D，而玩家可能更着眼NDS所提供連線對戰功能，可以一對一，又或最多3人連線，贏出更可獲得敗方卡牌。</p><p>加入武將卡牌<br></p><p>NDS版無雙角色都會用晒Q版造型，睇住卡通嘅關羽張飛打打殺殺，都幾過癮，而角色會透過新加卡牌系統控制，開戰前要挑選自己心水卡牌組合，不同武將擁有不同能力同特殊技能，基本有提升我方能力、阻礙敵方前進、防禦力提升等，總數將會有100種之多，戰勝就有機會取得卡牌，仲可以升級㖭！另一個新玩法係妨礙系統，可以利用金錢轉動輪盤選擇技能，當中包括威力驚人嘅地震、暗雲、寒冰等絕技，要應付大堆頭敵人時，亦唔會只係狂㩒咁單調！《真‧三國無雙DS》預定三月尾就會推出，睇來又會繼《三國大戰DS》後，再掀起三國熱潮。</p><p>記者：許福合<br> <br> 網址： http://www.gamecity.ne.jp/ds/smusou/ </p></body></html>