<html><header><meta charset="utf-8"><title>娛樂怪史：艷星爆魏駿傑性慾強</title></header><body><h1>娛樂怪史：艷星爆魏駿傑性慾強</h1><p>人物：魏駿傑<br> <br> 時間：1998年10月<br> <br> 地點：香港<br> <br> 經過：魏駿傑同滕麗名拍拖9年，月前分手收場，雙方都話喺和平氣氛下分手，同第三者無關，仲互讚對方係好男仔好女仔㖭！<br> 分手之後依然咁維護對方，的確難得，尤其係對魏駿傑嚟講，事關佢以前同幾個女朋友拍拖，分手後都俾女方數臭，今次唔俾人鬧仲讚番轉頭，係咪好難得先！</p><p>唔畀嗌交收場</p><p>講到魏駿傑當年俾前女友數得最勁一次，必屬「性慾強」言論無疑。話說97年12月，魏駿傑被爆同曾拍三級片嘅黃祖兒拍拖，事隔10個月，突然殺出個「第三者」滕麗名，當時魏駿傑曾經被影到去滕麗名屋企沖涼，但男方事後強烈否認兩個有嘢，仲出埋發誓呢招。<br> 為轉移視線，魏駿傑自爆同黃祖兒已經分手，黃祖兒心感委屈，於是聲淚俱下向傳媒爆料，狂數魏駿傑不是，當中最轟動嘅就係大爆對方性慾特強。黃祖兒大爆有次男方想要，女方唔畀，搞到嗌交收場。<br> 其後魏駿傑接受訪問時，都自認話：「我性能力好掂，如果我唔得，我會叫滕麗名離開我。」𠵱家佢哋兩個分咗手，應該唔會同魏駿傑當年講嘅說話有關啩！<br> 本欄逢周一至周六刊出</p></body></html>