<html><header><meta charset="utf-8"><title>C朗欠杜奧巴2球</title></header><body><h1>C朗欠杜奧巴2球</h1><p>神射手</p><p>亨利、亨利、亨利、雲尼斯達萊、亨利、哈索賓基，對上幾季英超神射手，全部都係外援，班英格蘭土炮神射手去晒邊？有，不過要數到99-00年嘅菲臘斯。睇目前射手榜，今季呢個獎都應該走唔甩外援嘅手指罅。英格蘭領隊麥卡倫成日呻唔夠土炮前鋒用，似乎唔係亂噏。</p><p>麥卡菲隨時跑出</p><p>簡奴出閘彈出嗰輪虛火過後，杜奧巴喺射手榜大部份時間領先，就算19球呢個數企硬成個月都未有人追到。望就望佢會踢禮拜日主場對愛華頓場煞科戰，否則今季神射手入球數連2字頭都冇，都幾曳。<br> 第2位嘅基斯坦奴朗拿度（C朗、小圖）可能喺禮拜日鬥韋斯咸落場，斷估佢都想爭埋呢個獎，食大三元，但要入3球反超前並唔容易。最有機會挑戰杜奧巴，可能係以16球排緊第3嘅布力般流浪炮手麥卡菲──假定佢喺禮拜四作客熱刺入到波，如果冇，當我冇講過。</p><p>英超前列射手榜</p><p>排名：1<br> 球員：杜奧巴（車路士）<br> 入球：19球<br> <br> 排名：2<br> 球員：基斯坦奴朗拿度（曼聯）<br> 入球：17球<br> <br> 排名：3<br> 球員：麥卡菲（布力般流浪）<br> 入球：16球<br> <br> 排名：4<br> 球員：朗尼（曼聯）<br> 入球：14球</p></body></html>