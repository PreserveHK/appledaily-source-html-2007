<html><header><meta charset="utf-8"><title>中環在線：癡情女唔捨得陳南祿 - 李華華</title></header><body><h1>中環在線：癡情女唔捨得陳南祿 - 李華華</h1><p>國泰噚日舉行股東大會，陳南祿（圖左二）最後一次以行政總裁身份出席，7月1就會調返母公司，升做太古（中國）主席。<br> 陳南祿話，相信佢退任後，國泰未來嘅策略唔會變，特別對內地龐大市場，繼任嘅湯彥麟亦有能力做好CEO呢份工。集團常務總裁湯彥麟就話，陳南祿過去為國泰發展打下良好基礎，雖然行業競爭加劇，但同港龍成功整合產生嘅協同效應，可以令國泰嘅發展維持理想。<br> 股東會有個癡情女粉絲（右），拎住上年股東會同陳南祿嘅兩張合照要求簽名，一張自己留念，另一張就送畀陳南祿，菲臘陳好好人，除咗滿足女粉絲要求外，仲禮尚往來要求對方簽名！唔怪得知女粉絲唔捨得佢走。<br> 程志遠攝</p></body></html>