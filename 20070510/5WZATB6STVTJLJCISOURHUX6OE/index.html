<html><header><meta charset="utf-8"><title>開會地點揀長洲<br>中環在線：邱德根唔想見股東 - 李華華</title></header><body><h1>開會地點揀長洲<br>中環在線：邱德根唔想見股東 - 李華華</h1><p>遠東酒店上個禮拜發咗個聲明，話建議削減股本，同採納新購股權計劃，單嘢咁細，原本應該冇咩好講，但有一樣令華華百思不解嘅係，單嘢6月1號召開股東特別大會投票表決，但點解地點要揀喺長洲華威酒店呢？擺明唔想股東出席咁款，認真耐人尋味。<br> 其實上市公司揀股東會開會地點都有一番學問，皆因近年經濟好景，唔少中環金鐘嘅大酒店租金都大加，想book個廳開股東會動輒幾萬蚊，而且未必book到㖭。不過，若果有啲衰公司唔想啲議案節外生枝，費事咁多小股東出席，就會揀去老遠嘅地點，不過一般頂多係屯門黃金海岸，好少會揀離島。<br> 雖則遠店旗下只得長洲華威一間酒店，但同系嘅遠東發展喺市區都有唔少酒店喎，淨係帝豪都有幾間啦，一係遠東發展唔肯借，又或者想慳錢？華華於是查吓遠店揸住呢間長洲酒店嘅資料，間酒店總共有3個會議室，可以容納嘅人數由35至60人，開晒3個會議室夾埋都係坐到138人。而且喺度搞個一日會，每位收費300蚊，又唔見得係好平喎。</p><p>難引股東入住</p><p>最有可能係華威酒店翻新工程完成冇耐，想一班股東去睇吓，順道幫酒店宣傳，提高入住率。但酒店房租最平都要成740蚊一晚，若單想吸引股東住一晚幫補收入就未必咁容易。<br> 至於話遠店想股東順便睇埋搶包山，華華查過，5月24日已經係長洲太平清醮嘞，到6月頭乜山都見唔到啦。要有心嘅股東去長洲順便問吓一向精打細算嘅邱德根主席，至知真相。<br> LiWaWa@AppleDaily.com</p></body></html>