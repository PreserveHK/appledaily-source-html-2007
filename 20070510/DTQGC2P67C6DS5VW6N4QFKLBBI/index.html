<html><header><meta charset="utf-8"><title>中環在線：小輪唔郁股東冇癮 - 李華華</title></header><body><h1>中環在線：小輪唔郁股東冇癮 - 李華華</h1><p>華華早排講過，香港小輪股東大會，兩年前起唔知點解上岸移師同系嘅尖沙嘴美麗華酒店，但今年就再度喺自家可以接載逾300人嘅「洋紫荊號」舉行，等小股東可以重溫「舊夢」，一邊食嘢，一邊過吓遊船河癮，噚日華華亦專登去睇睇，點知大為失望，皆因隻船根本冇出過海，由始至終洎喺北角碼頭東翼度，連跳板都冇拎起過，似乎失去原來嘅意思喎。<br> 之不過，想深一層，可能只係籌辦活動嘅員工用心良苦啫，一嚟等長揸股票收息嘅公公婆婆唔會暈船浪，就算啲嘢食唔啱胃口，又可以三五知己隨時走去附近歎下午茶；對於小輪主席林高演嚟講，亦方便打道回府，唔會困喺船度俾傳媒問到散場至走得。</p></body></html>