<html><header><meta charset="utf-8"><title>數碼達人：P1i縮版Smartphone<br>成功瘦身扮DC</title></header><body><h1>數碼達人：P1i縮版Smartphone<br>成功瘦身扮DC</h1><p>網上一直流傳唔同版本嘅SE新機藍圖，Blog友之言孰真孰假？前日（5月9日）終於有答案！SE分別喺倫敦及上海舉行大型記者會，並宣布4款第三季登場大作，大家估吓究竟係Hot爆嘅Cyber-shot抑或WalkmanPhone會跑出？通通錯晒！原來最矚目係SmartphoneP1i，咪以為智能手機就大嚿夾頂胃，實情最新呢一代已成功收身，仲提升埋影相功能及屏幕質素，驚喜唔算好大，但商務機回歸玩Trend，確係一次大改進！</p><p>記者、攝影：陳國輝</p><p>長度縮水兼飛蓋　贏P990i</p><p>首次拎起最細嘅P系機種，唔使講即刻同師兄P990i鬥一鬥先！齋比長、厚度，其實唔係贏好多，但重量輕咗31g，就好似揹少嚿電池咁，女仔放落袋絕對輕鬆自在；最重要係P1i亦學足M600i嘅Keypad設計，混合咗數字鍵同埋QWERTY鍵盤，打字唔使再好似P990i咁揭蓋先玩，真係快捷好多。當然，P1i依舊保留TouchScreen以及JogDial操作，身為Smartphone，呢類功能又點少得！</p><p>升級320萬像素　搭靚芒</p><p>有冇留意到P1i嘅機背DC設計？比起同系P990i，佢睇落更專業，仲幾乎誤認佢為一部Cyber-shot手機㖭！例牌嘅機側快門掣、變焦掣固然令影相更方便，同時喺像素上亦由上一代嘅200萬提升至320萬，搭埋AF自動對焦，由開機影相、選擇功能以至儲存相片，明顯較P990i完善得多，操作亦更User-friendly。P1i另一項較突出嘅「提升功能」，係佢個26萬色TFT芒，P1i即使縮水至2.6吋（P990i有2.8吋），但光亮度勁過同系機，日頭Outdoor影相肯定都着數啲！</p><p>Profile</p><p>制式：WCDMA/HSM三頻<br> 體積：106×55×17mm<br> 重量：124g<br> 通話時間：600（2G）/210（3G）分鐘<br> 備用時間：440小時<br> 主要功能：QWERTY鍵盤、手寫識別、320萬像素相機、名片掃描、VolP、WLAN、M2記憶卡<br> 推出日期：第三季<br> 售價：未定</p><p>新機發布搶先睇<br>T650i可愛蜜瓜綠</p><p>帶些少W880i嘅影子，厚度只有12.5mm，並採用不銹鋼外殼及防刮花礦石玻璃表面，係最薄3G機之一。但最大SellingPoint應該係從未玩過嘅蜜瓜綠機身，據SE解釋咁係想融合大自然嘅顏色，令人睇落更有活力；識得玩走馬燈嘅數字鍵亦係另一特色，按鍵一樣的骰，但呢次明顯比W880i好㩒得多。</p><p>Profile：</p><p>WCDMA/GSM三頻、320萬像素相機、A2DP、1.9吋26萬色芒<br> 推出日期：第三季<br> 售價：未定</p><p>T250i瘦身入門機</p><p>具備銀白及炭黑色嘅T250i，屬一款入門機，同樣玩纖薄，厚度為12mm並糅合光滑鋁質外殼，加上僅82g嘅重量，拎上手不知幾咁舒服。當然入門機分唇有限，就算其DC機背望落有幾Grand，鏡頭亦只係VGA（30萬像素）級數，相質靚極有限，亦不設記憶卡槽，想聽歌倒不如開着FM收音機慢慢歎吓！</p><p>Profile：</p><p>GSM雙頻、VGA相機、FM收音機、紅外線、1.7吋6萬5千色芒<br> 推出日期：第三季<br> 售價：未定</p><p>S500轉季識換衫</p><p>係今次唯一滑蓋機，暫時只會喺國內推出，本港仲未定；雖然當日冇真機試玩，但介紹片段中一幕識自動更換四季嘅桌面主題，以及外部背景光會隨季節、日夜而變化嘅效果，視覺上已夠震撼；具備200萬像素及EDGE技術，拍攝及傳輸應有唔錯表現。</p><p>Profile：</p><p>GSM四頻、200萬像素相機、轉換四季主題、EDGE、M2記憶卡<br> 推出日期：未定<br> 售價：未定</p></body></html>