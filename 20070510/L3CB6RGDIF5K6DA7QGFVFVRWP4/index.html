<html><header><meta charset="utf-8"><title>養病兩年驚青復出<br>張可頤騎牆等挖角</title></header><body><h1>養病兩年驚青復出<br>張可頤騎牆等挖角</h1><p>張可頤05年傳出患甲狀腺炎，經過兩年休養後，她昨日首度公開露面。可頤甫上台顯得有點不知所措，她表示身體已完全康復。提到有傳亞視挖角，她則稱現時不會集中為哪個台拍劇，看來她對過檔仍未有定案。</p><p>張可頤、林峯和張燊悅昨日於銅鑼灣出席護膚品牌活動，久未露面的張可頤以一身韓服出場，大會安排她為林峯進行韓式按摩。可頤因為休養了兩年，故上台時顯得有點驚惶，她說：「啲閃光燈好厲害，頭個一、兩秒唔係好慣，都好驚。」問可頤是否復出娛圈？她說：「唔係乜嘢復出，我都未退休。」</p><p>中藥調理身體</p><p>昨日可頤在台上顯得精神奕奕，但面部仍然略見浮腫，問她是否已完全康復？她說：「個病已經好番晒喇，𠵱家都唔使食藥，但會以中藥調理身體，不過主要係保養。」對於近日有傳亞視高薪接洽她過檔拍劇，可頤表示不太方便回應，當問到復出拍劇時會否以TVB優先，她說：「我𠵱家唔會集中去幫邊個台，但我本身仲欠TVB一個劇，要等我身體適應到先會再拍劇，我目前都會以廣告工作多，內地都有同我傾，不過拍劇嘅嘢落實咗先講。」</p><p>林峯大髀敏感</p><p>可頤病癒後，覺得最重要是令自己開心，並希望幫助不幸的病者，她說：「我𠵱家希望可以做多啲善事，其實人生數十載，唔止係為名利。」至於會否考慮早日嫁人，她說：「結婚唔係呢個時候去諗，係女仔都會考慮，不過婚姻要等上天安排，我自己唔會隨便去揀，而且我目前冇男朋友。」<br> 此外，林峯表示十分喜歡穴位按摩，但通常選擇男按摩師，他說：「因為我好怕俾女仔摸到大髀，我會好敏感，會成個人彈起。<br> 採訪：王崇穎<br> 攝影：陳慧安</p></body></html>