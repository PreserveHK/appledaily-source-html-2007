<html><header><meta charset="utf-8"><title>轆Book：師奶兵團揀車！<br>最緊要潮．大．慳．</title></header><body><h1>轆Book：師奶兵團揀車！<br>最緊要潮．大．慳．</h1><p>老公，你唔好以為我哋班師奶淨係識湊仔煮飯，其他嘢一竅不通。車，我哋都識㗎，仲係好有要求嗰隻。其實揀四個轆嘅車同我哋揀買餸車一樣，最講求實用，切合個性，我哋日日都車不離身，邊個話我哋唔識車、一般見識！<br><br>記者：陸伊琳<br>攝影：黃子偉<br>模特兒：Ada、Connie、Vicki<br>鳴謝：千色百貨提供買餸車</p><p>搶眼MiniCooper</p><p>Mini行出街一向都係高收視一群，夠型夠靚又點怕人望多一眼。師奶都可以係靚，可以有Taste，車仔細細，泊車容易，尾廂大細適中，我又唔係做咕喱，要咁大架車嚟做乜？1家3口好夠用，起步爽又順暢，又有個半自動+/-波箱，玩吓拖波升波已夠過癮喇，揸起嚟成個人都後生晒！<br> 其實同我揀買餸車一樣，小巧有型為上，我個夏威夷花花買餸車表面好似一個沙灘袋，其實底部有2個可摺埋嘅轆，美觀又方便，至緊要夠潮，同架Mini一樣，既實用又飛得起，不要看扁師奶！</p><p>我個夏威夷花花買餸車有保溫作用，美觀又實用，好似架Mini一樣。</p><p>MINICooper規格</p><p>引擎：1,598c.c.直4<br> 馬力：120bhp/6,000rpm<br> 扭力：16.3kgm/2,500rpm<br> 傳動：6前速半自動波<br> 售價：$238,000<br> 查詢：MINIHK（31299018）</p><p>巨無霸Mazda8</p><p>一家七口有老有嫩，揀車當然講求安全舒適。Mazda8既可以一次載晒我一家大細，車廂又夠闊落，2,300c.c.馬力達163ps，就算FullLoading行車都有氣有力，加埋有電動遙控雙趟門，大家上落都好方便。我最鍾意當然係電動尾門及尾座一按式電動椅背回升功能，慳番我好多力，因為我個個禮拜尾都要去超市入貨，一箱二箱飲品、零食、日用品車返屋企，尾廂細啲都冇得傾。<br> 平日我就攞埋架買餸車幫手，要買齊1家7口嘅餸都好甘，份量十足，所以架車細啲都唔得，同我揀車一樣，最緊要載得嘢多，又有個保溫袋，車仔可拆出來獨立使用，功能多多，同架Mazda8一樣。</p><p>呢架買餸車裝到48公升，仲有個保溫袋，架車仲可拆出嚟用，就如Mazda8咁多功能。</p><p>Mazda8規格</p><p>引擎：2,260c.c.直4<br> 馬力：163ps/6,500rpm<br> 扭力：21.4kgm/4,000rpm<br> 傳動：4前速半自動波<br> 售價：$239,990<br> 查詢：萬事得汽車（28931112）</p><p>柴油雙龍Stavic</p><p>師奶冇貢獻？我哋左計右計都係為頭家，十足十精算師。呢部雙龍StavicMPV就啱晒我心水，通過「歐盟四型」要求，行柴油，2,700c.c.，但油費每公里只需$0.8左右，加上司機位旁的儲物箱可拆出嚟變成架買餸車，認真方便，買一送一，合乎經濟原則。唔好話我貪埋啲小便宜，左慳慳右慳慳，條數好襟計㗎！況且尾廂有埋冷氣送風口，大大個獨立尾廂可以變成心愛狗狗嘅活動室，就算搬屋、載貨，真係連Call雞記都慳番！</p><p>雙龍Stavic規格</p><p>引擎：2,696c.c.直5柴油Turbo<br> 馬力：165ps/4,000rpm<br> 扭力：34.7kgm/1,800-3,250rpm<br> 傳動：5前速T-Tronic自動波<br> 售價：$228,000<br> 查詢：雙龍汽車（21172287）</p><p>買餸車查詢：千色百貨（21709988）<br> 地址：大角嘴福利街8號港灣豪庭廣場1樓</p></body></html>