<html><header><meta charset="utf-8"><title>黃金視窗：蔡少芬以色列背十字架跨過人生苦路</title></header><body><h1>黃金視窗：蔡少芬以色列背十字架跨過人生苦路</h1><p>以色列向來被視為基督教、猶太教及回教聖地，是最接近神的地方，全球逾35億信徒畢生最大的心願，就是往以色列朝聖，蔡少芬便是其中之一。朝聖之旅中，她背上80磅重的十字架走上耶穌步過的苦路，曾經被指獲劉鑾雄照顧、與爛賭母親反目的蔡少芬，在其人生苦路上，曾因厭惡自己意圖自殺，為18歲百萬生日會備受批評而耿耿於懷，但今日的她，早已透過祈禱放低心中的包袱。</p><p>由於政局動盪，蔡少芬到以色列拍攝《向世界出發》曾三度改期，故終於能踏足聖城的一刻，蔡少芬心中充滿興奮與感動。今次朝聖之旅，蔡少芬走遍耶穌出生地伯利恆、聖殿山、受洗的約旦河、最後晚餐原址、受難和復活的耶路撒冷，還站在哭牆下禱告，甚至背上80磅重的十字架，親身感受耶穌被釘十字架前所走的最後一段苦路。</p><p>曾經意圖自殺</p><p>蔡少芬說：「據講當年耶穌孭嘅十字架有160磅重，我孭呢個已經覺得好重，每一步我都行得好辛苦，而且咁重好容易失去平衡，當年羅馬士兵仲用皮鞭虐打耶穌，向佢吐口水，周圍嘅人不停出言侮辱嘲笑耶穌，當我一邊行一邊想到當日嘅情景，十字架就會變得更加沉重。」<br> 蔡少芬走過耶穌的苦路，也走過自己人生的苦路。91年奪得港姐季軍後，蔡少芬即獲無綫力捧，外界以為集萬千寵愛於一身的她應該很快樂，其實那段日子卻是她最痛苦的時刻，她說：「喺呢行入面打滾，我好驚人哋傷害自己，又因為自卑，我會成日都戴個假面具對人，開唔開心都對住人笑，結果俾人話我世界女。拍戲人哋覺得我得個樣，成日做人情婦，令人對我有一個好差嘅印象，再加埋我嗰時一出道有一個乜嘢大型生日會，啲人只會覺得蔡少芬係一個好虛榮嘅女仔。」<br> 蔡少芬續說：「嗰段時間好難受好辛苦，去到95年我實在頂唔順，屋企人唔明白我，我冇人錫，好孤單，冇生存意義，我好想了結自己生命，而我真係有去咁樣做，但我突然聽到有聲音話：『你唔要嘅嘢畀番我啦。』我自己都睇唔起自己，點解你仲會要？令我好感動。」&#13;</p><p>祈禱放低心結</p><p>提到18歲的百萬生日派對，蔡少芬說：「屋企幫我搞個好大型嘅生日會，但feedback好差，因為咁啱華東水災，啲人話點解唔拎啲錢去賑災，嗰陣好唔開心，一有人提起，我就覺得係侮辱我、踐踏我，但我祈禱嘅時候問番自己，點解要唔開心？跟住我會覺得，嗰件其實唔係一件光彩嘅事，所以唔開心，有個聲音同自己講：『你要面對，因為呢個係你嘅過去，冇得抹走嘅，你要接納。』有好多睇唔見嘅垃圾喺我生命裏面，我𠵱家仲清理緊，過程會辛苦流淚，但只要得到屋企體諒，幫手一齊處理問題，大家手拖住手，應該可以克服到所有困難嘅。」<br> 撰文：戴彩煥<br> <br> 《向世界出發》蔡少芬「以色列的苦路」單元將於下周一晚10:35pm於翡翠台播出。</p></body></html>