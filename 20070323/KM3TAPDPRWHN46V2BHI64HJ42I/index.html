<html><header><meta charset="utf-8"><title>姿色分子：屋企滑浪減出黃蜂腰</title></header><body><h1>姿色分子：屋企滑浪減出黃蜂腰</h1><p>得番幾個月咋，豬腩肉、麒麟臂、甲組腳好快就要公諸於世！女人寧願一擲千金，買部減肥機匿埋喺屋企震脂、轆脂，係就係好方便，不過懨悶死人咩！以下四款日本新興的虛擬遊戲機，有齊後生仔至愛的滑浪、鬥波、踩板甚至飆車等全方位肌肉活動，仲騎馬仔減肥？滑浪好過啦！<br><br>記者：盧家蕙　<br>攝影：楊錦文<br>Model：Hidy&amp;William</p><p>減全身！乘風破浪室內滑浪板
</p><p>透過模仿滑浪運動之動作，加速新陳代謝及燃燒脂肪。能有效收緊腰腹、臀部及大小腿之肌肉。備有三個等級（低、中、高速）速度可供調校。</p><p>SurfBoy　$4,680</p><p>體積：76×36×20cm<br> 重量：約22kg<br> 圈數（每分鐘）：最高速約102圈，中速約95圈，最慢約81圈。<br> 可承托重量：100kg以下</p><p>乘風破浪連環睇</p><p>好玩度：★★★★<br> 出汗度：★★★★★<br> <br> 玩家Hidy：「模仿滑浪幾過癮，我會揀最高速來玩，刺激得來好似運動量大啲。最緊要擺好晒姿勢先開機，唔好周身郁，因為身體會上下、前後、左右咁擺動，想平衡一定要揸實把手，手臂、雙腳會不期然出盡力，肚腩同腰肢震到痕痕哋，全身感覺似做咗健身咁，幾攰吓，邊睇電視邊滑浪最好！」</p><p>小評：</p><p>上板唔使學，「衝浪」易過借火，冇濕身，幾時玩都得。持續反覆的擺動方式稍欠真實，刺激度大減，建議用Remote調節時快時慢的速度會好玩啲。</p><p>Hidy說：「以前覺得打機減肥好兒戲，不過咁大活動量，至少可以Firm到拜拜肉、大腿肉，而且一啲都唔悶囉！」</p><p>減手瓜！OneonOne鬥波
</p><p>好玩度：★★★<br> 出汗度：★★★<br> <br> 模仿美國Streetball的OneonOne鬥波情景，獨特的CMOS相機和球互相感應，插座就連接到電視機或錄像機，只要拎住似手球多過似籃球的波，不斷閃避鬼佬的攔截，Jumpshoot或入樽悉隨尊便。</p><p>小評：</p><p>當你見到鬼佬好囂張咁玩Streetball兼入樽，就會越玩越肉緊，手瓜自然出力更多！</p><p>減大小腿！扮板仔踩板
</p><p>好玩度：★★★★<br> 出汗度：★★★<br> <br> 毋須助跑，雙腳踩住迷你小滑板模仿起跳姿勢，一手要執起操控按實按鈕，便可順勢擱於牆上，擺出各款停留於空中的型仔姿勢。若動作過激，跣落地會跌傷兼慘叫！</p><p>小評：</p><p>玩耐咗就好易上手，而且對腳真係會踩到痠痛，又瘦幾磅喇！</p><p>減手臂減腰！揸車一族喪片
</p><p>好玩度：★★★★★<br> 出汗度：★★★★<br> <br> 模擬電單車，只須控制手柄，便會自行加速、煞車及轉動，讓你享受極速的興奮，成功晉級後更可改裝你的愛車，以配合越發崎嶇難行的賽道，緊張又刺激。</p><p>小評：</p><p>Hidy玩到扭晒軚，她說：「超刺激，好有真實感！同15個車手比賽，坐喺度玩會順手啲，越來越緊張，手汗都出埋！我覺得對減粗臂同粗腰好有幫助，因為個身真係會左扭右扭㗎！」</p><p>售賣地點：<br> J.C.Ladies（31022783）</p></body></html>