<html><header><meta charset="utf-8"><title>難忘讓愛陶大宇<br>學警陳鍵鋒「好憎徐子珊」</title></header><body><h1>難忘讓愛陶大宇<br>學警陳鍵鋒「好憎徐子珊」</h1><p>陳鍵鋒在《學警出更》中先後戀上薛凱琪和郭羨妮，他雖然介入陶大宇和郭羨妮之間，最後也得讓郭羨妮重回大宇懷抱。陳鍵鋒最難忘戀上郭羨妮後分手的一幕，二人互相深情擁抱。他又謂徐子珊的角色很討厭，並謂：「扭開電視見到佢都好憎佢！」</p><p>無綫劇集《學警出更》由拍攝至推出最令人關注的，是郭羨妮和陶大宇戲假情真撻着的消息，《學》劇推出後的宣傳，二人均不見蹤影，由其他主角承擔宣傳使命，陳鍵鋒便是其中一位，他也樂在其中，今次他所飾演的軍裝警員李柏翹，是冷靜而有上進心的好警察，劇集播出後備受好評，朋友更認為他的演技成熟了不少。</p><p>分手最後擁抱</p><p>陳鍵鋒在劇中會戀上郭羨妮，並有不少對手戲，令他最難忘的一幕是要抽離在陶大宇和郭羨妮之間的感情，陳鍵鋒說：「有一幕戲係講我同郭羨妮喺天橋上面分手，交代我知道應該將佢交番畀大宇，佢哋先應該喺一齊，之後我就轉身走，郭羨妮又叫番我轉頭，跟住大家好深情擁抱，嗰場戲都好感性，記得現場仲有記者探班，都好難演繹。」不知郭羨妮有沒有感同身受呢？<br> 相反陳鍵鋒與薛凱琪在頭段演繹的一段感情戲，女方演技遭批評誇張，然而開拍《學》劇時，二人曾傳出不和消息，陳鍵鋒依然力撐薛凱琪說：「佢拍開電影空間大啲，製作模式同電視唔同，佢都多爆肚場面，好似突然打你一下，真係有啲痛㗎，拍開電視嘅演員就唔會咁做，所以合作起嚟都幾得意，佢只係將電影感覺帶咗落去。」&#13;</p><p>「我蠢要回氣」</p><p>另一備受爭議的角色便是徐子珊，劇中行為令人十分煩厭，陳鍵鋒也有同感，他說：「佢真係好煩，因為個角色需要，我扭開電視見到佢都好憎佢，有一場戲講佢去咗南丫島，咁大個人點會蕩失路㗎，仲要係深夜時分，但夠煩呢點係佢成功之處。」<br> 另外，無綫向來喜用力捧的小生花旦，陳鍵鋒雖然不是無綫親生仔，但曝光率也不少，他說：「簽經理人係自己揀，我清楚自己需要乜，當然我都需要無綫，不過我鍾意樣樣都試吓，全程拍無綫劇集唔適合我，藝人心理狀況緊要過搵錢，我現時一年拍兩套無綫劇，好嚮往呢種合約方式，重質唔重量，如果太緊迫一套接一套，我唔夠時間揣摩角色，可能我蠢要回氣啦！」<br> 採訪：卓寶花<br> 攝影：仇志德<br> 服裝：agn囗sb.<br> 場地：agn囗sb.（又一城）</p><p>娛樂資料庫：陽光DJ性向迷離</p><p>現年29歲的陳鍵鋒，因參加全能DJ大募集入行，曾任職新城DJ。由於他出道時予人陽光男孩的感覺，因此屢獲邀主持民教節目，99年加盟無綫後，拍攝多齣電視劇，多數演繹形象健康的角色，其後更被推舉為無綫奧運六星之一。<br> 不過陳鍵鋒的感情生活有如《學警》般複雜，03年拍攝《律政新人王》時，先後與劇中拍檔廖碧兒和胡杏兒傳緋聞。同年年尾，陳鍵鋒又被指與古天樂經理人Ronnie經常出雙入對，惹來斷背疑雲。04年陳鍵鋒拍攝《學警雄心》時，傳與拍檔薛凱琪不和。今年年初拍攝《律政新人王Ⅱ》時，又與拍檔官恩娜鬧不和，二人宣傳時更常針鋒相對。</p></body></html>