<html><header><meta charset="utf-8"><title>祖兒：多倫多冇得買乳貼？<br>Yumiko加國露點　嚎哭</title></header><body><h1>祖兒：多倫多冇得買乳貼？<br>Yumiko加國露點　嚎哭</h1><p>鄭希怡（Yumiko）前日在多倫多直播節目擔任嘉賓時不幸露點，昨日她由多倫多返港，戴上墨鏡、衣着密實的她強顏歡笑，經理人霍汶希透露Yumiko將暫時停工，希望大家不要七嘴八舌令她難受。但身為師姐的容祖兒，昨日大爆Yumiko事發後嚎哭，還幸災樂禍說：「係唔係多倫多冇得買乳貼？」她更笑指可能攝影師不清楚「點解會有兩撻咁嘅嘢」，所以「zoom埋去都係想睇清楚啲」。</p><p>繼去年底在《歡樂滿東華》表演空中飛人時被扯甩褲露T-back後，悲劇再次發生在25歲的鄭希怡（Yumiko）身上，香港時間前日上午（加拿大時間23日晚上），她在多倫多新時代電視台主辦的直播節目《新秀歌唱大賽多倫多選拔賽2007》獻唱《舞吧！舞吧！》時，穿上deepV銀色連身短裙的Yumiko，雖有tubetop打底，但勁歌熱舞時tubetop滑落竟懵然不知，露點過程歷時整整一分鐘，她還在台上高舉雙手5秒，半身大特寫鏡頭也有3秒，直至工作人員上台獻花，她才知道走光。</p><p>即時休假<br>堅持自己未有露點</p><p>昨日Yumiko由多倫多回港，英皇娛樂藝人管理部總監霍汶希（Mani）和經理人Kitty到場接機，下午2時許，戴了墨鏡、T恤鈕釦扣上頸的Yumiko和助手步出禁區，Mani說：「佢今日唔答嘢。」記者指不少網友支持她，Yumiko即點頭回應，問心情是否好些，Yumiko強顏歡笑說：「好啲。」問到今後的工作安排，Mani說：「佢目前工作暫停，休息吓放吓假先。」然後便聯同Yumiko上車離開。<br> Mani早前接受訪問時透露，Yumiko當晚的服裝由形象設計師挑選，她說：「tubetop入面有墊，又黐晒膠紙，可能耳筒機太重扯甩咗，工作人員獻花佢先知走光，但唔知露點，佢上機前我同佢通電話，佢堅持自己冇露點。」那麼Mani可覺得Yumiko唔好彩？她說：「意外冇得話好唔好彩，以後件衫除咗靚要睇安唔安全，或者喺衫度加魚絲，不雅都冇辦法。」對於電視台大特寫Yumiko的上半身，Mani說：「成件事會同主辦單位傾，相信大會同攝影師唔係有心要佢出醜。」Mani指未有聯絡Yumiko家人，她說：「希望大家唔好睇得件事太重，唔好七嘴八舌令佢難受，畀啲空間佢。」</p><p>幸災樂禍<br>「攝影師想睇清楚啲」</p><p>Yumiko的師姐容祖兒（Joey）昨日到商台出席記者會，對於Yumiko露點，Joey說：「好陰功，我第一個反應係點解咁大頭蝦？我知佢已經黐晒膠紙，係唔係多倫多冇得買乳貼？不過佢係真心咁烏龍。我就唔夠膽唔貼，一定要做足安全措施，打幾層底，我出道時都試過成個bra跌落條腰，好彩係泡泡裙所以冇人知。」<br> 問Joey會否教Yumiko防走光之道，她說：「我都要露一手，出手教佢，就連我個助手都要教吓佢個助手啦，大家畀多啲支持佢，一個普通女仔點會希望連番失手，佢係簡單女仔，唔好諗咁複雜。」Joey又稱得悉Yumiko在事件發生後即時嚎哭。提到Yumiko露點時攝影師以近鏡拍攝其上半身，Joey竟幸災樂禍地說：「可能個攝影師肯定緊係唔係真，點解會有兩撻咁嘅嘢，佢zoom埋去都係想睇清楚啲。」<br> 採訪：駱華齡　攝影：仇志德&#13;</p><p>最高蘋嬸</p><p>Yumiko話晒都係容祖兒嘅師妹，正所謂「本是同根生，相煎何太急」，唔知祖兒識唔識曹植嘅名句呢？</p></body></html>