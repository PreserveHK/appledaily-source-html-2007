<html><header><meta charset="utf-8"><title>對Mon有話兒：班仔賴籮霸捱轟</title></header><body><h1>對Mon有話兒：班仔賴籮霸捱轟</h1><p>日前班亞弗力（BenAffleck）接受雜誌《Details》訪問宣傳執導新戲《GoneBabyGone》，大呻自己當年同珍妮花洛庇絲（JenniferLopez）拍拖太高調，加上狗仔隊日日老作佢哋嘅新聞，最後俾籮霸累到自己人氣大跌。訪問出街之後，班仔俾網友狂插，鬧佢自己唔掂賴地硬，勁乞人憎。<br> <br> ？：點解佢提都唔提𠵱家個老婆？<br> Jamie：珍妮花冇累佢，問題係出於阿班自己不濟嘅演技。<br> <br> 5falopian：你係史上最差演員，早就唔應該紅。<br> <br> blah：當初冇人迫你搭上JLo，係你自己參演佢個垃圾MV，而你哋合演齣戲仲衰。你由始至終都咁自以為是，最慘係已經冇人care。<br> <br> jess：每次佢開口講嘢我就越嚟越唔鍾意佢。<br> <br> ReportAbuse20Cheerios：因為呢番說話，我以後都唔會畀錢入戲院睇呢隻馬騮。但傳媒吹噓佢哋關係，就係真嘅。<br> <br> 32ughh：你真係白癡，你拍嘅戲係你自己揀，係你自己企喺鏡頭面前自暴其短。呢條友完全唔負責任，頂佢唔順。<br> <br> 其實件緋聞都過咗咁耐，班仔𠵱家拎返出嚟賴真係好冇風度，咁宣傳法佢齣新戲睇嚟都仆直。</p></body></html>