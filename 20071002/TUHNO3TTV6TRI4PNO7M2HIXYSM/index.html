<html><header><meta charset="utf-8"><title>數碼達人：<br>副芒再變種　一掂識唱歌</title></header><body><h1>數碼達人：<br>副芒再變種　一掂識唱歌</h1><p>你可能會問：「雙屏幕？韓國機又唔係未出過，有乜出奇啫！」其實採用QVGA高解像靚芒嘅機款，市面上都唔少，之但係想玩盡啲，以主芒掌管功能，副芒則具備輕觸式操作兼控制音樂播放器嘅手機，你又見識過未？日前，先達便有水貨商引入呢部SamsungE950，芸芸鋼琴黑手機當中，佢唔算好搶眼，之但係有項咁騎呢嘅玩法，又真係幾創新嘅！<br><br>記者：陳國輝　攝影：梁細權　Model：Hilda&#13;</p><p>輕篤OLED芒　四種玩法</p><p>近年，韓國Hit起一連串熱感按鍵手機，除咗Samsung，仲有LG撐到底。但最為人詬病，係分唇過於單一，唔係齋控制方向，就只有音樂播放，再加上猛烈陽光照時，熱感燈睇唔清，間接令玩家用得冇咁方便。E950有啲分別，佢唔靠熱感，而係一塊約1吋左右Wide的輕觸式屏幕，由於係OLED技術關係，睇得特別清晰。值得一提係，當用多媒體分唇嗰陣，個芒會立即變成相關Icon，例如影相時會出現數碼變焦Icon，而聽歌時則變為播放及選曲Icon，總共有四種唔同變化，夠晒Gimmick！</p><p>支援A2DP　長播20小時</p><p>無疑，音樂播放器屬於手機的長青功能，玩極都仲Hit。E950靠輕觸式OLED芒嚟點歌，算唔算過癮見仁見智；手機還配備A2DP藍芽立體聲技術，如果嫌跟機送的Handsfree太過「纏繞」，不妨畀多幾嚿水買隻無線耳機，輕鬆又易用。喺播放介面上，你亦可插入CD封面相來分類，萬一microSD卡內儲存咗幾千首歌，你就唔使慢慢搵。至於音樂連續播放時間為20小時，雖然比索愛的「Walkman」手機稍為遜色，但係搭飛機、搭長途車已經夠用。</p><p>推蓋即拍　相片玩合併</p><p>若比較同系列320萬像素的E590來講，筆者覺得今次E950的影相表現有啲失色，主要分兩方面。其一，規格上E950不設自動對焦（AF），因此拍出來的相片可能未夠E590咁清楚；其次，講到拍攝玩法，E950亦不設全景模式以及馬賽克模式，令娛樂性稍為降低。不過，E950就內置一項「肖像印」應用程式，意思就係將其中一幅相變為印章圖案後，再結合到另一幅相咁解，但試玩過要經過幾個Step至可以完成，對筆者而言，效果冇乜驚喜。</p><p>SAMSUNGE950<br>PROFILE</p><p>制式：GSM三頻<br> 體積：<br> 93×45×15mm<br> 重量：95g<br> 通話時間：180分鐘<br> 備用時間：540小時<br> 主要功能：320萬像素相機、閃燈、獨立輕觸式OLED芒、A2DP藍芽立體聲、FM收音機、TV-Out、支援microSD記憶卡<br> 查詢：	T-OneMobile<br> 	（26289090）</p></body></html>