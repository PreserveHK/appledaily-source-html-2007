<html><header><meta charset="utf-8"><title>戴子珽率先踩場<br>圓方8大插旗實錄</title></header><body><h1>戴子珽率先踩場<br>圓方8大插旗實錄</h1><p>「總有一間喺左近。」講的不是便利店，而是越來越大的Mall！6月紅點（MegaBox）未紅透，10月圓方（Elements）便於昨天進駐九龍站上蓋迎戰！朗豪坊Sell高聳入雲，圓方來個橫向發展，只4層，但1層的面積就等於朗豪坊的總面積之q。場內有海景冰場、戶外花園、名店街等，並以五行分區，咁玄咁盞，靚女風水師戴子珽一於以玄學會圓方五行，睇吓個場有幾堅！<br><br><br>記者：馮冠芝　<br>攝影：陳陶鈞、譚盈傑<br>模特兒：Eugene、Daniel@IG綜藝社群　<br>Hair&amp;Make-up：JanSuen@OnemakeUp</p><p>八白星當旺8大第一次　
</p><p>行到正門師傅屈指一算，發現圓方向星為八白星，簡直對正好位旺到爆燈！正門八白星，場內亦有8個首次本港的首見位，想行圓方沾其旺星之氣，就要昅實呢8粒星。</p><p>百萬尺橫向巨場　超朗豪坊趕又一城</p><p>地鐵九龍站旗艦商場「圓方」，商場面積佔100萬平方呎，都說單一層的面積（約40萬平方呎）就等於朗豪坊的總面積q，惟與又一城面積相若。商場佔兩層（另有地下冰場及頂層空中花園），是香港首座橫向大型商場。全商場以金、木、水、火、土5種元素劃分，因而取名「Elements」。中文名看似九唔搭八，實際上是Logo中5圓形為元素，戶外花園稱CivicSquare，商場「圓」中有「方」之意。戴師傅指設計者善用「天地交融」之意。</p><p>設計用五行吸引所有人
</p><p>圓方平地一聲雷，進駐一向了無人煙的九龍站絕對唔係儍仔之舉。戴師傅指，商場旺不旺，3分巒頭7分理氣。巒頭指外來環境，圓方是東北靠獅子山、西南見維港，是暴發格。再加上其門口夠大，能「採納理氣」勁吸人氣。對於用五行作商場主題，戴師傅忍不住說句高明！「每個人都愛接近自己命格中所欠的五行，商場五行齊晒，可吸引所有人。」小記也被吸住，甫進圓方，發現格外光猛，因其有4萬平方呎的天窗，師傅指採光即採人氣，又一項興旺人丁之設計。不過玄學設計好，內涵唔知有無料到！</p><p>1.IceRink　海景冰場旺桃花</p><p>Rink是本港首個以八達通收費的溜冰場。收費閘喺正滑冰位，真正踏在冰上才收錢，超抵玩！師傅話冰場屬金，屬木的女仔去溜冰可旺桃花。冰場聲稱可180度睇晒維港靚景，天花又鑲滿像星星碎燈，咁浪漫，必旺桃花。</p><p>2.名店街內置樓梯
</p><p>現時大型Mall必有10間8間名店在手，但今次特別在於名店街有5間名店，包括Tiffany&amp;Co、Lanvin、Mulberry、Escada、Versace，店內全有獨立樓梯直上2樓，彷彿去了歐洲掃貨。名店街在「金」區，師傅指金為西方，名牌全是外國貨，襯到絕。</p><p>3.首插旗品牌　粒粒紅星
</p><p>圓方首次引來多間外國名牌進港，例如年輕人必「潮拜」的日本運動品牌OnitsukaTiger、與國際設計師合作的日本家居品牌BalsTokyo等。就連食都有新插旗，推介裝修勁靚的餐廳Megu。</p><p>4.六星級廁所必噴Armani香水
</p><p>去廁所發現有成支Armani香水放在化妝位，並非有人冒失遺下，而是廁所提供！去商場廁所俾你噴名牌香水，真係本港首創經典！</p><p>5.男人街　獨家為猛男
</p><p>平時情侶行街男人的作用在於提手袋及講句「兩件都幾好睇呀！」。這本港首條商場裏的男人街，有男士鍾愛的牌子如Dunhill、錶店IWC等。悶悶哋又可以去Nespresso嘆杯香濃咖啡，最特別係有雪茄店CigarEmporium，邊個話只有女人愛Shopping？</p><p>6.CivicSquare　花園同太古廣場一樣大
</p><p>圓方頂層是一個大型花園及8間食肆。齋一個花園已有太古廣場咁大，為全港最大的商場空中花園。食肆Megu也是首次來港。行得累上來吸新鮮空氣，植物利文昌增名氣。</p><p>7.首間超體感戲院　震騰騰睇阿Jack
</p><p>場內戲院TheGrandCinema為全球首間「超體感」影院，椅子會配合劇情震動，10月18日率先獨家首播3D版《怪誕城之夜》，唔去廸士尼都可震住睇阿Jack，真係諗吓都興奮。</p><p>8.名牌童裝街　𡃁仔都要穿Dior</p><p>成日話女人使好多錢，其實生一隻化骨龍所花的錢可能係一個女人的兩倍。特別在圓方有條名牌童裝街，有Dior、Nicholas&amp;Bears等，真係一家大細，全部大使。</p><p>水區旺財和諧<br>五行中最得&#13;</p><p>今次圓方用五行設計，每區都有一個代表藝術品，細緻得連師傅都忍唔住問﹕「個設計師係咪行家？」佢最Buy水區的藝術品《Harmony》，它有十支金屬水柱，師傅話十屬土，土生金，金生水，本身便能形成一個五行循環，所以又圓滿又旺財。H&amp;M與Zara一向不在同一商場開店，有你無我，但在《Harmony》緩緩流水下兩店「冰釋前嫌」相鄰而立，名副其實！&#13;</p><p>金區彙集頂級名牌及世界級食肆；冰場、戲院全在火區，年輕潮流品牌則盡在土區；木區賣家品走自然路線，與空中花園好夾。</p><p>香港商場萬變史<br>60、70年代　商場彈起</p><p>商人將百貨公司的營商模式引進香港，商場則是由百貨公司演變而成。戴師傅話尖沙嘴本身是香港旺地，怪不得海港城一直是商場界龍頭。</p><p>海運大廈（1966至今）
</p><p>本港最早落成的大型商場，87年進行大翻新，與海港城、海運大廈串連，成為全港面積最大購物中心。</p><p>信和中心（1979至今）
</p><p>以售賣潮物見稱，90年代賣明星相出晒名。「信和賣『四仔』，4樓無格仔」，信和特色是也。04年海關幫信和洗底，現在以賣精品漫畫格仔店為主。</p><p>80、90年代　大小場百花齊放
</p><p>80年代經濟繁榮，商場連接鐵路及大型屋苑、特色小型商場等百花齊放，大型場有音樂噴泉、小型場貨品有特色，大小齊心鬥贏百貨。戴師傅贈言：置地之所以咁紅，在於其在地鐵上蓋，充份吸了龍氣人氣。而此年代經濟暢旺，幾個場都做得起。</p><p>置地廣場（1980至今）
</p><p>今時今日名店進駐各商場，20年前有錢人要買名牌，就非去中環置地廣場不可！時至今日，其名牌王者地位依舊屹立。</p><p>高登&amp;黃金（1980至今）</p><p>高登黃金在70年代主做時裝批發，因鄰近鴨寮街，漸變成電腦商場，開創「砌機」文化。商戶更建立網站宣傳產品，後設討論區，成為具爭議性的高登討論區。所以，高登黃金，影響甚深。
</p><p>沙田新城市廣場（1984至今）</p><p>當初未起沙田站，新城市因位置偏遠而乏人問津，後得八百伴以每月$10/平方呎租起一半谷起人氣，後來有火車站連接，商場更旺。</p><p>時代廣場（1994至今）</p><p>以前，電車車廠、舊街市是銅鑼灣寫照，直至時代廣場空降，銅鑼灣成為年輕人逛街潮點。
</p><p>97-04　小型場獨戰</p><p>97香港經濟直插谷底，大財團無心戀戰，小型特色場獨撐難關，同時不少人由月入幾萬蚊變成失業大軍，亁脆無業變創業，成為小型場租戶。其中設於西九龍商場、天后等的蘋果商場最響朵，特色係舖位有咁細得咁細，密食當三番視為生存之道。而潮人場如百利、利時亦於90年代紅極一時。逆巿奇葩首數98年開業的又一城，縱橫交錯的扶手梯設計，迫你行勻全場，戴師傅話此為龍舌格吸人氣，熱帶雨林亦創概念場先河。</p><p>04至今　大型場強戰回歸
</p><p>沙士後大型商場如雨後春筍，而且越嚟越高大威，可惜內裏的名店卻如出一轍！連以為必然哄動插旗老蘭的朗豪坊，戴師傅亦話因商場離地太遠，人氣則減，所以朗豪坊以天梯作龍舌，將人氣扯上來帶旺番個場！至於同為本年登場的MegaBox，戴師傅話牌面所見巒頭不及圓方好，但所謂理氣佔7成，所以勝負難知！</p><p>ifc（2004至今）</p><p>名店林立，新一代上等人商場。</p><p>朗豪坊（2004至今）
</p><p>高聳入雲，入面的「通天電梯」為全港最長。憑建築取得香港工程師學會卓越結構大獎，本身已是件藝術品。
</p><p>apm（2005至今）</p><p>強調行得夜，年輕人去夜街新蒲點，實行am、pm都留在apm。早前更舉辦會考放榜前夕請歌星徹夜打氣，Young到爆。</p><p>MegaBox（2007至今）</p><p>雖然當初大家貪新鮮，但搭多幾次ShuttleBus便不禁煩起來。Elements與MegaBox到底誰勝誰敗，拭目以待。</p></body></html>