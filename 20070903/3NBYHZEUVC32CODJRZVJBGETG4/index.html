<html><header><meta charset="utf-8"><title>狂抄娜姐罪證逾百<br>步姐封老翻教祖</title></header><body><h1>狂抄娜姐罪證逾百<br>步姐封老翻教祖</h1><p>雖然話天下文章一大抄，但如果抄得太多，最終只會惹嚟惡果。我阿Deep縱橫網海，發現有網友喺香港討論區列出過百張濱崎步抄襲外國歌手嘅罪證，其中以抄麥當娜（Madonna）嘅次數最多，難怪網友睇到火滾。<br> 喺演唱會中步姐嘅corset形歌衫，概念就係嚟自娜姐嘅，你話歌衫如有雷同，實屬巧合，但喺個唱釘十字架唱歌呢個環節都照抄，就冇得抵賴喇！其實除咗造型外，步姐好多MV都老翻娜姐，阿Deep覺得好過份囉。</p><p>自己做形象指導</p><p>雖然步姐抄娜姐、KylieMinogue、Beyonce同珍妮花洛庇絲（JenniferLopez）嘅新聞睇過唔少，但今勻網友一次過列晒出嚟，真係「大開眼界」。最抵死係步姐連拉姑彭美拉安德遜（PamelaAnderson）都要模仿，難怪網友heyheywhat好失望咁留咗句：「PoorJapanese（可悲的日本人）。」步姐喺香港向來多fans，佢哋力撐偶像只係撞衫，即使要問責都應該係佢嘅形象設計負責，但有網友即時話：「濱崎步嘅形象指導就係佢本人。」見到咁多批評，阿Deep今勻都要將步姐「潮流教祖」之名，降級做「老翻教祖」囉！<br> 網址： http://www11.discuss.com.hk/viewthread.php?tid=5161320 <br> <br> 版主：網盜王尊尼Deep<br> 本欄逢周一至五刊出</p></body></html>