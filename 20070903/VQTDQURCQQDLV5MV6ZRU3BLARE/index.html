<html><header><meta charset="utf-8"><title>數碼達人：鏡面Porsche手機瞬間即拍<br>型男：「你逃得掉嗎？」</title></header><body><h1>數碼達人：鏡面Porsche手機瞬間即拍<br>型男：「你逃得掉嗎？」</h1><p>型，由信心出發，即使身材又肥又矮，但只要坐上一架黑色開篷波子跑車，魅力便由此而生！作價170萬，當埋條底褲都買唔起？唔緊要，PORSCHEDESIGN已為年輕潮人訂做咗一部以保時捷為名嘅手機──P'9521，盛惠$13,980！<br><br>記者：陳國輝　<br>攝影：陳陶鈞　<br>Model：Lo、Tiffany</p><p>防撞抗花　鋁磚礦物合成<br></p><p>過萬元手機有VERTU，無論機身抑或鍵盤，均鑲嵌寶石和18K黃金，價值不菲。P'9521機身並沒有豪華鑽飾，相反，外觀力求保持跑車般簡約而實淨嘅設計。揀選銀、黑色調，外殼由鋁磚壓製，特別耐用；甚至屏幕，更用上礦物玻璃製造，唔易碎裂刮花。拎上手只感受到冰冷，但機殼邊位就稍為鋒利，小心𠝹親手㗎！</p><p>指紋驗證　翻屏對焦即拍</p><p>萬元手機又怎會只求靚、玩噱頭，P'9521最特別係屏幕下設有指紋驗證器，結合法國Sagem技術，手機能記錄10隻手指指紋，用於開機、電話簿、相片簿或者短訊保安都冇問題。最難得係，機背配置320萬像素相機連雙閃燈，只要將屏幕180度翻轉，玩家即可利用指紋驗證器嚟操控DC，只要向上、向下、向左或向右掃過去，就可完成微距、白平衡、選擇解像等分唇。但要記住，喺揭蓋或手機蓋合上嘅情況下，DC功能就無法啓動，咁玩法方唔方便，真係見仁見智。</p><p>首100部送藍芽耳機
</p><p>既源於跑車設計，又點少得車用藍芽！凡首100位P'9521買家，均免費獲贈價值約$1,500的PORSCHEDESIGN藍芽耳機一隻，全身採用銀×黑色，同手機襯到絕！</p><p>PROFILE</p><p>制式：GSM四頻　<br> 體積：91×48×18.4mm　<br> 重量：140g<br> 通話時間：210分鐘　<br> 備用時間：240小時<br> 主要功能：指紋驗證、320萬像素相機、自動對焦、180度旋轉屏幕、26萬色芒、藍芽v1.2、MP3/MPEG4播放器<br> 查詢：Vision（31642288）</p><p>跑車Crossover事件簿<br>PORSCHEDESIGN×adidas</p><p>8月份，Fashion界就推出結合兩大品牌嘅秋冬運動系列，除賽車之外，還包括跑步、網球和高爾夫球四大類，顏色則以黑、白、啡為主調。<br> <br> 查詢：27300157</p><p>Ferrari×Vodafone
</p><p>全球最大網絡商Vodafone一直保持與F1合作，早兩年更與法拉利Crossover推出V302SHFerrariEdition，由Sharp開發生產，火紅機身最矚目。</p><p>Lamborghini×ASUS
</p><p>腦界都唔執輸，上個月台灣華碩就同林寶堅尼合作，推出型號為VX2的手提電腦，最搶眼當屬全鮮黃色機身，加上機面有一排閃燈，好有跑車Feel。</p></body></html>