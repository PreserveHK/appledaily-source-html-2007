<html><header><meta charset="utf-8"><title>奪金紫荊被轟未夠班<br>阿Sa包場豪飲賀雙料封后</title></header><body><h1>奪金紫荊被轟未夠班<br>阿Sa包場豪飲賀雙料封后</h1><p>蔡卓妍（阿Sa）在一片爭議聲中，憑《戲王之王》與鞏俐平起平坐奪得今屆金紫荊影后，她更憑該片奪得網上投票最受歡迎女演員，成為雙料影后。儘管阿Sa影后資格備受質疑，網民亦狂轟阿Sa未夠班攞獎，但阿Sa前晚仍興高采烈地包下全間酒吧慶功，廣邀親朋戚友暢飲，結果飲到酩酊大醉，要人攙扶離場。</p><p>前晚《第12屆香港電影金紫荊頒獎典禮》在一片是非聲中結束，繼賽前大會主席蔡繼光被踢爆有以權謀私之嫌後，前晚到場嘉賓更是星光黯淡，獲提名的幕前幕後紛紛缺席，加上蔡卓妍竟可以憑《戲王之王》跟《滿城盡帶黃金甲》的鞏俐並駕齊驅奪影后寶座，更同時獲網上投票最受歡迎女演員，又難怪令人覺得這個頒獎禮欠缺公信力兼太過兒戲，在賽後更遭網友狂轟。</p><p>寧願出席優秀選</p><p>特別是阿Sa，雖然她曾經憑《妄想》成為韓國富川電影節影后，但不少網友均認為她未夠班，根本不可能跟演技爐火純青的鞏俐平起平坐攞獎，而前晚阿Sa寧出席無綫《2007勁歌金曲優秀選第二回》也不親自到金紫荊領獎，已可知她對金紫荊是何等重視。<br> 阿Sa在優秀選結束後，才趕往金紫荊頒獎禮的理工大學賽馬會綜藝館現場，然後於晚上11時許離開，前往中環歌賦街一酒吧慶功，出席者除泳兒、鍾欣桐（阿嬌）、陳慶嘉及楊受成夫婦外，阿Sa父母及外婆也有到場。阿Sa抵埗後與眾人開香檳暢飲，又擺出V字勝利手勢給記者拍照。<br> 飲足成個鐘的阿Sa後來再接受記者訪問時，有點「啤啤夫」兼眼濕濕，記者問她是否喊過，阿Sa答道：「有喊呀，自己飲好多酒，飲得好急，自己扮冇嘢，其實好辛苦。」當記者問其緋聞男友鄭中基有沒有致電祝賀時，阿Sa即嚷道：「啊，唔知呢！」然後即閃身返回酒吧。阿Sa逗留到凌晨2時許離開時更飲到酩酊大醉步履不穩，要人扶着上車。</p><p>阿嬌爭認有演技</p><p>此外，慶功宴上阿嬌直指她公司已有兩個影后（即梁洛施和阿Sa），記者遂問阿嬌想不想攞獎，但她卻說：「唔知！我會繼續努力，今晚阿Sa好開心，佢攞咗3個獎（即影后、網上投票最受歡迎女演員及優秀選）。今晚阿Sa請客，包晒全場。」其時在旁的經理人霍汶希（Mani）指《梅蘭芳》導演陳凱歌也有稱讚阿嬌，阿嬌聞言說：「係呀，佢話我眼神識做戲。」只是陳凱歌原來不是當面稱讚她，阿嬌只是聽到片中演員轉述罷了。<br> 採訪、攝影：娛樂突發組</p><p>一網講盡：網友狂插四宗罪</p><p>前晚舉行的《香港電影金紫荊頒獎典禮》蝦碌百出，順理成章成為網友的討論話題。</p><p>事件：1）阿Sa奪獎惹人質疑</p><p>簡介：蔡卓妍憑《戲王之王》奪得影后，網友隨即發起民意調查，結果72%網友認為賽果不合理。<br> <br> r215666f：唔係針對阿Sa，但佢應該拎進步獎。拎影后？同鞏俐打平？佢仲咪夠班！<br> <br> karen_wing：不合理！劉若英做戲都好過佢啦！<br> <br> wcy01164：《戲王之王》未係代表作。</p><p>事件：2）星光黯淡無人領獎</p><p>簡介：大會安排嘉賓行星光大道，不過具份量的明星寥寥可數。<br> <br> 鮮茄子：今屆個騷呢個又唔出席、嗰個又唔上台領獎，下屆不如索性喺網上公佈結果算啦！<br> <br> hahachun2003：連上去代拎獎嘅人都唔知自己代緊邊個，有個連名都唔記得！<br> <br> 炒飯=]：個個都係代人去拎、《父子》啲獎都係同一個人拎。</p><p>事件：3）相士測獎浪費時間</p><p>簡介：只有90分鐘的節目，居然安排玄學家從面相角度去預測賽果，被網友力斥浪費時間。<br> <br> 鮮茄子：搵啲所謂「民意」、同埋乜嘢風水命理專家批邊個得獎嚟攝時間！<br> <br> moonky：我係想睇啲星講得獎感受，而唔係班風水佬吹水囉！</p><p>事件：4）最佳電影三戲平分</p><p>簡介：《父子》、《墨攻》和《放．逐》同時獲得最佳電影獎，予人分豬肉感覺。<br> <br> benfirzen：究竟「最」的意思是甚麼？<br> <br> ernie22：3套最佳電影？不知所謂，不如畀晒5套！<br> <br> CHUICHUIFANS：金紫荊可能係作鼓勵用途的！<br> <br> 資料來源：香港討論區、uwants討論區</p><p>娛樂資料庫：金紫荊是非層出不窮</p><p>歷年來香港電影金紫荊頒獎典禮以蝦碌見稱，不過今年除了繼續上演「鬧劇」娛賓外，更被指以權謀私，嚴重損害頒獎禮的公信力。<br> <br> 事件：以權謀私<br> 簡介：過往頒獎禮由影評人協會主辦，去年起改由金紫荊主席蔡繼光及何緯豐兩位股東持有的「金紫荊文化發展基金有限公司」私人經營，評審機制也沒有公開。<br> <br> 事件：離奇入圍<br> 簡介：未曾在香港上映、由彭浩翔執導的《出埃及記》，照樣獲得10項提名。<br> <br> 事件：贏完又贏<br> 簡介：05年開拍、彭浩翔執導的《伊莎貝拉》，女主角梁洛施去年奪得最佳新演員獎，該片今年又離奇成為十大華語電影。<br> <br> 事件：喪分豬肉<br> 簡介：今年的賽果意外得令人吃驚，蔡卓妍和鞏俐平分影后寶座、最佳電影由《墨攻》、《父子》和《放．逐》鬧三胞、最佳電影歌曲也有兩首。<br> <br> 資料來源：《蘋果》資料室</p></body></html>