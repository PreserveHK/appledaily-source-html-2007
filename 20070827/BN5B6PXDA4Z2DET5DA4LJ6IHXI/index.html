<html><header><meta charset="utf-8"><title>消費blog：A380首航機位今起拍賣</title></header><body><h1>消費blog：A380首航機位今起拍賣</h1><p>今日開始，全世界最大嘅拍賣網站eBay將會好忙！事關新加坡航空將佢哋全球首架空中巨無霸A380、首航嘅幾百張機位，今日起開始喺eBay拍賣。咪話本小姐唔提醒大家，如果想志在必得嘅話，除咗首先登記個eBay賬號、準備好旅遊證件號碼之外，仲要準備好張信用卡，隨時擺低7,800蚊按金。<br> 事關新航今次嘅拍賣，經濟、商務、頭等機位底價雖然分別只係港幣$29.6、$296、$2,964，但係來自全球各地嘅人都係競爭對手，機票最後成交價真係無人預先知道。</p><p>交低$7800按金</p><p>為咗顯示呢次拍賣絕對唔係玩玩吓，新航搵咗網上拍賣管理機構Auctionwire監督，凡競投機票總額超過1,000美金（即約港幣7,800蚊）嘅人士，首先要得到Auctionwire預審、同埋用信用卡交低港幣7,800蚊做按金。如果競投失敗，按金即時退回。<br> 喺新航做嘅老友就畀咗少少貼士，建議大家有理冇理都攞咗預審資格同埋交低按金，因為兩張經濟位來回新加坡飛悉尼，通常都唔止1,000美金。仲有，拍賣喺9月10日結束，有興趣就登入 http://www.singaporeair.com望望。 <br> 逢周一至周四刊出</p></body></html>