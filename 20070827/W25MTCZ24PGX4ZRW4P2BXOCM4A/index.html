<html><header><meta charset="utf-8"><title>中環在線：渣打包起馬場開P - 李華華</title></header><body><h1>中環在線：渣打包起馬場開P - 李華華</h1><p>銀行為咗留客，經常要扭盡六壬，時不時搞下活動冧客，好似渣打咁，前兩日趁馬季未開鑼，就book咗沙田馬場，宴請5年資歷或以上嘅「優先理財」客戶開party。對呢啲大額兼長情嘅客仔，就梗唔可以求其整個電影觀賞會咁簡單，據講今勻使咗過百萬，請咗澳洲馬戲團嚟表演，仲放埋煙花，咁大手筆，皆因賺得番嘅。</p><p>花過百萬請貴客</p><p>渣打發言人話，佢哋專登喺屯門騎術學校租咗幾隻馬仔同啲客影相，又特登設計咗兩款馬公仔送畀貴客，再安排盛裝舞步馬術表演，當日有成千幾人入場，反應好過早輪奧運馬術測試賽！<br> 佢哋今次只係發咗300張入場券畀客人，每張飛可以一拖四入場；不過，每個客入場嗰陣，都要捐至少100蚊畀「看得見的希望」，作為慈善用途。</p></body></html>