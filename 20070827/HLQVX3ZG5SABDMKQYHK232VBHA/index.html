<html><header><meta charset="utf-8"><title>投資部落：信超人定跟股神？</title></header><body><h1>投資部落：信超人定跟股神？</h1><p>上個禮拜，超人同香港股神隔空鬥法，成為網友熱門話題，有網友喺討論區問：「究竟信『誠叔』定係信『四叔』？」<br> 根據討論區小型調查發現，信超人嘅唔多，捧股神嘅就唔少，standard5440話：「最近紅人係四叔，跟他冇走雞。」</p><p>四叔旺　跟得過</p><p>cheungcm就對超人提出幾個疑點：「疑點一：誠誠話美國減息，無非想為旗下樓盤促銷啫，信唔過！疑點二：佢叫人就算長線投資都要小心，咁如果美國真係減息，對股市似乎係利好消息喎，又何來跌市呢？信唔過！疑點三：如果話長線投資都要小心，咁買樓比買股咪仲長線，分分鐘供十幾廿年喎！信唔過！」<br> 至於撐股神嘅理據就係：「第一，四叔勁叫人買股，如果個個都去買股，咁邊個買佢啲樓呀？唔通想同自己倒米，所以支持！第二，論往績，四叔冇點你，之前叫大家買碧桂園（2007）都OK喎，支持！」&#13;</p><p>放消息　自己執？</p><p>不過，唔係個個網友都咁信股神，Wingo就話：「這兩個小子都信唔過！」win3328就有兩個疑問：「誠叔係咪想大家投資樓市？佢自己猛咁增持長實（001）；四叔係咪想大家投資股市？佢自己猛咁增持煤氣（003）。」<br> Chachaping估：「其實超人同四叔心態咪同散戶一樣，超人唔夠貨，想個市跌買嘢；四叔買夠喇，梗想大升特升啦。」<br> 既然超人同股神都信唔過，咁信邊個好，音速騎士話：「我信秋官！」mary112002：「陸叔。」PKPaul：「我只信亞洲股神──東尼。」Ngalberthk話：「最重要係信自己。」咁你呢？<br> <br>  http://www12.discuss.com.hk/viewthread.php?tid=5114464&amp;extra=page%3D1&amp;page=6 </p><p>報料站</p><p>歡迎提供網上財經趣聞，資料一經採用，酬100元。<br> 請附姓名、電話及電郵地址，交business@appledaily.com</p></body></html>