<html><header><meta charset="utf-8"><title>國金眺望：一脉二力三功夫 - 方卓如</title></header><body><h1>國金眺望：一脉二力三功夫 - 方卓如</h1><p>搵錢，要有脉識、有財力、有功夫耐性。但最tricky，是三者不但並非獨立無關，而且相輔相成。<br> 報紙頭版揭露四叔買股名單，作用有點兒像分析員在報章電視研究報告唱好股份。分別只在於四叔這位業餘分析員（業餘是指四叔並非以此維生，並不表示他質素業餘），份量比起其他所有全職分析員總和更強。短短幾年間由十世用不完的錢，增值到三十世都用不完，錢對於四叔來說應該毫無意義，投資純粹是考眼光的遊戲，與賺錢無關。<br> 有錢，自然有脉。手上有值千億的貨，拿廿億再掃，濕濕碎矣。跌六百點時，可能已經覺得抵買，開始入市。但市場力量不可違抗，下晝再跌千二點。但有錢，有脉，有十世的錢，自然有十世的脉，雖然傳統智慧寧買當頭起，溝上唔溝落，但既然錢只不過數字，跌六百點都夠脉掃貨，手上又有大把IPO時獲派的折扣貨，怕甚麼溝落？越跌越買，越買越平，反正廿億只不過令整個portfolio賺少一個零頭。但經過一輪上落過山車，得出來的簡化結論是，四叔趁低吸納，升得太急，想多買都來不及。<br> 四叔的投資智慧，你無得跟，因為你錢少，脉量自然較細。跌千二點，你會輸入肉，順理成章失去耐性，但對於IPO時已經一手平貨的四叔，跌千二點，只不過是spreadsheet上面那張市價結算表，數字下跌了幾個百分點。從四叔身上學投資智慧，有如模仿扎鐵工人抬鐵，你奀挑鬼命，因住谷到爆肺。<br> 不過，超級份量分析員名單上面的股份，今日開市必升。其實有錢有脉有耐性，都是相對而言。四叔用廿億掃貨，是整個portfolio2%。你試用全副身家2%入市，一樣可以有如四叔從容。只不過你那張買股名單，就不會登上報紙頭版。<br> <br> 方卓如網址 http://fongcheukyu.blogspot.com/ </p></body></html>