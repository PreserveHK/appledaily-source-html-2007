<html><header><meta charset="utf-8"><title>窩輪搏擊：升勢強勁平保C輪可吼 - 俊樺</title></header><body><h1>窩輪搏擊：升勢強勁平保C輪可吼 - 俊樺</h1><p>港股過去嗰兩個禮拜，真係坐超級過山車，有啲人一早跳車，有啲人仲係架車上面，另一啲就落咗車仲暈緊車浪或者驚到儍咗，當然都有啲人順住過山車嘅勢做嘢，搵到一大筆錢，不過，呢啲人唔多。<br> 轉眼間又到期指結算嘅時候，架車會點行唔易估，一切都要睇外圍，好彩國內股市做得好好，港股回落都有啲強勢股頂住，期指禮拜四結算，好淡雙方嘅角力會白熱化，短炒要坐穩車，上禮拜五花旗股市顯著上升，今日港股班好友會搶灘，不過淡友亦有備而戰，大家都會揀一啲主力股份造好同造淡。</p><p>對於好友嚟講，最安全嘅做法就係掃平保（2318）同國壽（2628）兩隻重磅股，佢哋又係恒指成份股，一舉兩得，至於要插嘅股份，俾人質疑撥備唔夠嘅中行（3988）應該會俾人掟。<br> 平保C輪1379：平保上禮拜五收74.05元，向上嘅勢好勁，買盤好有信心又好大，短線試80元應該冇問題，破位可以睇86元，買番啲平保C輪1379，上日收2.10元，有效槓桿率2.9倍，對冲值0.81，正股升上86元，1379應該喺3.13元樓上，正股跌穿68元止蝕。</p></body></html>