<html><header><meta charset="utf-8"><title>數碼達人：木村．Rain．王力宏出手撐<br>新機王NikonD3</title></header><body><h1>數碼達人：木村．Rain．王力宏出手撐<br>新機王NikonD3</h1><p>早前，Nikon將推出Full-Frame單鏡數碼相機嘅消息炒得激烈，但估唔到首先出招搶客嘅反而係Canon！不過，Nikon上星期尾亦喺日本東京舉行全球發佈會，公佈最新嘅D3同D300，旋即成為攝影發燒友新焦點，尤其係首次推出具Full-Frame規格嘅D3，更受專業用家注目！<br>記者、攝影：許福合&#13;</p><p>日本東京直擊
</p><p>Full-Frame當正菲林機</p><p>D3最大賣點，就係將感光元件轉用全片幅嘅CMOS，而且屬35mm（36×23.9mm）規格，換言之即係可支援Full-Frame拍攝，用家可以真正當佢係部菲林機咁玩，即使用番傳統鏡頭，圖像取景亦可以有番相似效果，唔會斬頭斬尾。<br> 可能有人問Full-Frame重唔重要？對呢一代睇慣LCD芒影相嘅玩家，Full-Frame可能只係一個噱頭，不過對睇觀景器影相嘅老練玩家，就會話「鏡頭睇乜就影乜先叫影相！個Feel完全唔同！」隨住D3推出，Nikon稱Full-Frame規格為FX，而舊有為1.5×DSLR而推出嘅DX鏡頭，亦一如Nikon傳統，得到新機D3兼容，拍攝時相機會自動為影像進行剪裁，各位NikonFans就唔使擔心鏡頭兼容性。<br> 可惜世事無絕對，要用番舊鏡，亦要付出代價。D3使用CMOS最高可達1,210萬像素，而現時標準，當然可算入頂級之列，不過當用家有需要插番支DX鏡頭，就會發現最高只能去到500萬像素。呢個代價認真唔小，相信無人願意拎部D3影相，而相片質素只能去到500萬像素！&#13;</p><p>ISO極限達25,600</p><p>另外，轉用CMOS可能引起部份用家對Noise憂慮。不過正如Nikon表示，佢研究CMOS超過廿年，相片雜訊控制相當成熟，淨係睇佢的設定中，正常模式ISO可由200到6400，清晰度有一定保證。若果有需要時更可選用特別模式，最高可達到HI2嘅ISO25,600！
</p><p>改良LiveView</p><p>LiveView首見於Olympus機種，估唔到D3亦有採用，而且更係改良版。它增設手提及腳架拍攝模式，可直接使用屏幕進行對焦及拍攝，而屏幕配合之下，會換成3吋LCD，構圖Review都方便好多！其他功能包括全新對焦系統，設有最多51個對焦點；另外還有EXPEED影像處理、可作170度角觀看嘅3吋顯示屏等。至於用家關心之一的連拍速度，FX可達到每秒9張，而DX格式更可去到每秒11張。
</p><p>試相</p><p>Profile</p><p>感光元件：1,210萬像素CMOS<br> ISO：200-6400<br> 記憶卡：CFI/II/MD（雙卡槽）<br> 屏幕：3吋<br> 介面：USB2.0/HDMI<br> 鏡頭：F-Mount<br> 快門：1/8,000-30s<br> 電源：鋰電池<br> 體積：159.5×157×87.5mm<br> 重量：1,240g<br> &#13;</p><p>花絮</p><p>記者評語
</p><p>Sharwood（挪威）<br> 個人當然係喜歡D3的強勁功能，不過機身都幾重，如果經常要拎出街用，我寧選擇D300。&#13;</p><p>Thmonson（意大利）<br> 與Canon1DSMarkIII比較，D3像素比較輸蝕，不過可以預期價錢有一定差距，究竟一般人有冇需要影二千萬像素，從價格考慮，D3會係一個好選擇。&#13;</p><p>Ellen（英國）<br> 始終Nikon同Canon都有一定支持者，要佢哋「過檔」相當困難，加上D3功能出色兼齊全，應可吸引到專業級攝影師採用。</p><p>D300首次加入除塵系統</p><p>好多人會問，另一部新機D300無Full-Frame規格，同D200有咩分別？首先佢使用1,230萬像素CMOS，並且正式加入除塵功能。其實喺現時機種，有唔少已經有一定防靜電、防塵附加效果，此次特別強調加入除塵功能，相信主要為彌補D200的缺憾。<br> Nikon亦表示D3同D300所採用的CMOS清晰度高，也一樣有LiveView、EXPEED影像處理器並有51個對焦點。整體以中階方向發展，配備3吋屏幕、HDMI介面，若配合手柄拍攝的話，速度可達到每秒8張。&#13;</p><p>Profile：1,230萬像素CMOS、ISO200-3200、3吋LCD、F-Mount、51個對焦點
</p></body></html>