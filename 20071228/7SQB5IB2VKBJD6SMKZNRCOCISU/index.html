<html><header><meta charset="utf-8"><title>拉闊足球場：讀者齊撐紅魔英超冧莊 - 牽牛</title></header><body><h1>拉闊足球場：讀者齊撐紅魔英超冧莊 - 牽牛</h1><p>英超聖誕快車開動，一路跟隨阿仙奴之後的曼聯亦乘勢殺上，以1分之微搶到「1哥」寶座。馬會足智彩更將紅魔於聯賽封王的賠率，調低至1.57倍大熱；今次〈拉闊足球場〉的讀者，大部份都撐紅魔可勝出這「長途賽」，不過就不會買他們封王，因為熱得太過份！</p><p>M：Mike	牛：牽牛	A：Andy<br> M：Andy，你作為車路士fans，點睇今年呢場英超聯王者之爭？<br> A：我會睇好曼聯多啲。<br> M：會唔會同佢哋兵源比較多，人腳較完整有關？<br> A：我覺得主要同佢哋買人政策較出色有關，曼聯好似買每一個球員都會起到作用。我自己雖然偏愛車路士，不過問心，呢隊波嘅組織、球員腳法等等都唔夠阿仙奴同曼聯砌，只係整體防守戰好啲，尤其是摩連奴時代嘅1球小勝戰術。<br> M：不過𠵱家換咗領隊……<br> A：差咗好多，尤其係泰利有傷就成日失波。<br> 牛：係呀，次次都失波喇。<br> M：一冇咗施治同泰利就係咁啦，呢個都係好重要嘅數據。<br> A：冇施治都好啲，泰利就真係好緊要。<br> 牛：希望佢哋前面入多啲，夠後面輸。<br> A：但係車仔前線冇杜奧巴，被迫出埋沙洛文卡勞呢啲唔掂嘅球員，想當年買佢嗰時仲話要同曼聯搶，都唔知係咪紅魔專登托高個價。我記得摩連奴當年都投訴過，買唔到想要嘅人。<br> 牛：係呀，因為車仔買人係由行政總監簡安負責，並唔係領隊話事。<br> M：咁呢個禮拜曼聯作客韋斯咸，你又點睇呀？<br> A：我估紅魔贏1球，不過冇乜信心，因為上季韋斯咸兩次對曼聯都贏1:0，好邪。</p><p>曼聯衰在唔檢點
</p><p>今次節目大部份人都撐曼聯贏聯賽冠軍，金水是少數捧阿仙奴的讀者；他的理據是紅魔球員私生活不檢點，如之前有基斯坦奴朗拿度等捲入雜交醜聞，最近又有伊雲斯強姦事件。<br> 牽牛就認為可能是紅魔風頭太勁，狗仔隊都以他們為目標，令大家錯覺以為曼聯球員玩出火。<br> 金水最後補充，曼聯試過於94/95球季煞科戰，遭韋斯咸迫和而失落聯賽錦標，所以今對韋斯咸一定穩穩陣陣，小勝而回。<br> 金水心水：星期六10<br> 韋斯咸0:1曼聯（6倍）</p><p>買紅魔封王太蠢
</p><p>身處倫敦的KK，對於愛隊阿仙奴被曼聯趕過毫不擔心。他認為如領隊雲格所說，落後1分算不上甚麼，認為最重要是球隊已取得聖誕冠軍，因為數據顯示，近幾季聖誕放出的球隊，最終都可順利封王。<br> 對於曼聯只得1.57倍的封王賠率，KK直指是不理智。雖然曼聯現階段狀態奇佳，但回報不足兩倍，卻要等上幾個月，實在太過荒謬。他認為雙雄現時難分軒轅，可能要看1月大家增兵情形而定出冠軍誰屬。<br> KK心水：星期六10<br> 韋斯咸1:3曼聯（11倍）</p><p>Andy貼士</p><p>星期六6　車路士2:0紐卡素（6.5倍）<br> 星期六10　韋斯咸0:1曼聯（6倍）<br> 星期六38　愛華頓1:1阿仙奴（6.5倍）</p><p>牽牛今集提供</p><p>星期六6　車路士2:2紐卡素（18倍）<br> 星期六10　韋斯咸1:2曼聯（7.5倍）<br> 星期六38　愛華頓1:1阿仙奴（6.5倍）</p><p>足智彩英超冠軍賠率</p><p>1〉曼聯：1.57倍<br> 2〉阿仙奴：2.9倍<br> 3〉車路士：8.5倍<br> 4〉利物浦：13倍<br> 5〉曼城：400倍<br> 6〉愛華頓：1000倍</p><p>〈拉闊足球場〉<br>下次舉行日期：03/01</p><p>想參加？即上<br>  http://soccer.atnext.com/jp/soccer </p></body></html>