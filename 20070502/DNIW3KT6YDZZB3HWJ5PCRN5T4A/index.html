<html><header><meta charset="utf-8"><title>馮仁昭四圍超：<br>林鳳嬌6點半闖銀行專人侍候架勢 - 馮仁昭</title></header><body><h1>馮仁昭四圍超：<br>林鳳嬌6點半闖銀行專人侍候架勢 - 馮仁昭</h1><p>成龍鍾意扮大哥個個都知，最近仲有報道話龍之子房祖名都有扮大哥嘅傾向，開始變得沙塵白霍，係真係假將來自有分曉。不過一直低調嘅龍嫂林鳳嬌，原來都有多少阿嫂風範。<br> 日前馮仁昭就喺銅鑼灣撞見林鳳嬌，當時佢連行帶跑衝上崇光百貨二樓嘅日本女裝品牌ICB專櫃，女店員一見龍嫂出現，即時不敢怠慢，仲幫佢捧住一大堆已經揀好嘅衫，畀龍嫂入試身室慢慢試。20分鐘後，龍嫂試衫完畢兼揀啱心水，同店員交帶好送貨事宜就走先。</p><p>兩名職員護駕</p><p>跟住龍嫂去到附近嘅滙豐銀行，當時係下晝6點半，銀行已經收晒，但龍嫂就獲優待入去，兩位銀行職員仲特登企喺門口恭候大駕，四萬咁口對龍嫂殷勤招呼。<br> 現場見龍嫂又拎文件又打電話，好鬼忙碌，冇耐仲跟職員入房辦理財務手續，搞足大半個鐘至走，再行去百德新街上成龍保母車鬆人。<br> 龍嫂買衫有專人接待兼送貨，連銀行都特別為佢延長服務時間，只招呼佢一個，龍嫂嘅派頭同江湖地位，不言而喻喇啩？</p></body></html>