<html><header><meta charset="utf-8"><title>酒店翻新 - 左丁山</title></header><body><h1>酒店翻新 - 左丁山</h1><p>與北京來客在鏞記食飯，原來鏞記四樓裝修完畢約半個月，佈置大有不同，燈光柔和，配上紫紅色椅罩，與傳統燈火光猛嘅廣東式酒家feel好唔同。<br> 北京來客對香港好熟絡，猛話：「蘇豪區乜好似大過從前，多咗好多新餐廳，蘇豪啲舖租唔貴咩？」一時之間，難以解釋，只能夠以一雞死，一雞鳴答之。北京來客又彈文華東方重新裝修之後，令遊客失望。點解呀，文華東方酒店好似用成十億銀重新裝修噃，北京來客話：「我好鍾意以前舊文華散發出一股colonial嘅環境氣氛，有懷舊感覺。現在呢，啲房間冇晒殖民地情懷。但又唔係好modern，兩面不討好，令我唔想再住。」新嘅置地文華又點呀？北京來客話：「呢間我反為好鍾意，房間佈置夠晒現代化，明顯係新一代嘅。」<br> 做酒店原來唔易，舊文華經四十年風雨，以為適應二十一世紀，重新裝修，點知啲舊客竟然唔領情。呢，彌敦道美麗華酒店會開始大裝修，大變身嘞，將來睇吓啲客人鍾唔鍾意。翻新計劃由李家誠公子親自主持，只許成功，不許失敗，第一炮就係要將頂樓宴會廳搞到豪華瑰麗，勝過洲際酒店宴會廳喎！面積就夠大嘞，可擺八十圍酒，不過大廳係Ｌ形，絕唔係一眼睇晒，幾考室內設計師工夫。<br> 美麗華現在係四星酒店，生意好到極，全部翻修後，定位為超級豪華六星級，野心甚大，如果執行得宜，應該有希望成為彌敦道第一大酒店嘅，趁凱悅酒店拆咗，完全冇對手吖嘛。講起凱悅，拆咗真係可惜，冇咗Hugo西餐之外，以前去文化中心聽音樂、睇話劇，自地鐵站走上嚟立即到凱悅中餐廳食輕便晚餐，有粥粉麵，簡直冇得彈，𠵱家冇咗，去喜來登或九龍酒店都冇咁過癮。冇法啦，業主話做寫字樓收租好過做酒店，一於拆之哉，好彩半島酒店業主大老闆係嘉道理家族，佢哋應該唔會拆咗呢間最古老，最有殖民地色彩嘅酒店嘅。</p></body></html>