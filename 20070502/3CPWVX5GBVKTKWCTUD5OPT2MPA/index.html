<html><header><meta charset="utf-8"><title>主題曲MV　細路擔大旗<br>MVFree：Q版黑蜘蛛強搶世紀之吻</title></header><body><h1>主題曲MV　細路擔大旗<br>MVFree：Q版黑蜘蛛強搶世紀之吻</h1><p>剛剛上映嘅《蜘蛛俠3》（Spider-Man3）搵咗近年勁紅嘅英國樂隊SnowPatrol唱主題曲《SignalFire》，阿Net啱啱上網搵咗個MV嚟睇，入面竟然係樂隊一邊夾band，一邊有成班小朋友做Q版《蜘蛛俠》話劇，真係比起《蜘蛛俠3》入面嘅搞笑場面更加過癮！</p><p>網友指抄襲</p><p>阿Net以為SnowPatrol首《蜘蛛俠3》主題曲MV只係例牌加插電影片段，結果出乎意料！MV甫開場就話畀大家知禮堂正上演由小朋友演出嘅《蜘蛛俠》舞台劇，扮演主角Peter同蜘蛛女嘅小朋友非常可愛，仲有其他小朋友分別扮綠魔同八爪博士，同蜘蛛仔隻揪，勁爆笑！<br> 舞台劇開場首先有個金髮少年扮黑蜘蛛，佢咬完Peter仔之後就冇戲做，要企喺台邊，原來佢一直暗戀蜘蛛女，正當蜘蛛俠做完大英雄、準備同蜘蛛女嚟個經典招牌倒吊接吻時，扮黑蜘蛛嘅金毛仔竟然搶先一步，衝前錫咗蜘蛛女面珠仔，令全場拍晒手掌，連阿Net都覺得勁sweet！不過，有網民就指個MV概念，係抄襲不知名樂隊HORSEtheband嘅《Birdo》，不過阿Net就覺得唔係太似，唔知大家點睇呢？<br> 《SignalFire》MV網址： http://www.youtube.com/watch?v=I7taFtKZEDA <br> 版主：阿Net<br> 本欄逢周一至六刊出</p></body></html>