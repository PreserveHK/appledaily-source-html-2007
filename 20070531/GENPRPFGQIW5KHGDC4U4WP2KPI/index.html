<html><header><meta charset="utf-8"><title>數碼達人：PS3機迷搶升V1.8<br>舊Game舊碟　變高清</title></header><body><h1>數碼達人：PS3機迷搶升V1.8<br>舊Game舊碟　變高清</h1><p>舊年PS3強勢登場，令唔少排隊黨、網上炒家紛紛湧現，使原機價由$3,780急炒過萬！網上更有媒體拍低中國留日學生為賺外快，不惜幫日本炒家排隊掃貨，此情此景，將來隨時翻炒！皆因PS3最新升級FirmwareV1.8，追加DVD/PS2向上轉換功能，令原先480P嘅畫面，Upscale為1080p顯示，畫質提升數倍！AV場內人估計，呢項重大更新唔止令PS3由谷底反彈，隨時再度成為炒起原因！<br>記者：陳國輝<br>攝影：伍慶泉<br>Model：CiCi<br>鳴謝：PCClub（27873348）</p><p>睇DVD勁清無狗牙</p><p>PS3用軟件谷上1080p，畫質係咪靚到識飛？小記專登去AV舖借咗部SHARP65"機王同《門徒》DVD做測試，睇吓Upscale前後有乜分別？</p><p>PS3畫質提升比拼<br><br>鬥穩定</p><p>未Upscale前啲字散散哋，又或者揦埋一嚿；上到1080p當堂Sharp晒！</p><p>睇暗位</p><p>留意畫面左邊其實有個掛牆鐘，480p畫面太黑，完全睇唔到，得番堆黑色嘢！</p><p>20分鐘即安裝<br><br>Step1</p><p>可用PS3直接上網單撈，或者經PC抄落儲存媒體安裝亦得。</p><p>Step2</p><p>進入「設定」裏面嘅「系統更新」，之後跟住指示做。</p><p>Step3</p><p>安裝途中千祈唔好熄機或者截停執行任務，咁搞實死機。</p><p>升級網址： http://asia.playstation.com/tw/ps3/ps3_softupdate.htm </p><p>三機互片Blog友最撐PS3</p><p>V1.8相關討論區呢排熱爆，但玩得最癲係台灣Blog友，仲搵嚟發燒級DVD機作比較；分別有UpscaleDVD機王嘅PioneerDV-989Avi（$45,000台幣、約港幣$10,640），同PS3以及XB360兩大主機，當中大部份發燒友都公認PS3嘅畫質最靚！</p><p>PS3</p><p>評價：初看畫面時有點驚訝，畫面優異程度勝過了當今機王DV-989Avi；消鋸齒能力相當強，整體表現好。</p><p>PioneerDV-989Avi</p><p><br> 評價：某些場景的表現感覺DV-989Avi較好，例如黑色處理部份，但整體性來說PS3勝過DV-989Avi。</p><p>XB360</p><p>評價：感覺還是霧霧的，不知是否因為VGA（原廠接駁線）的關係，XB360沒有989或PS3的清晰和細膩。</p><p>參考網址： http://www.mobile01.com/topicdetail.php?f=168&amp;t=334497&amp;last=2868781 </p><p>AV專家點睇？<br><br>Ken：機身價值+$2,000！&#13;</p><p>「我都有玩開PS3同埋XB360兩大主機，老實講，畫質方面兩款都咁勁，但自己較睇好PS3嘅未來！雖則大家同樣支援1080p輸出，但略有分別；PS3真實啲，無論打光、陰影位都做得極出色；而且呢次將PS/PS2舊Games谷上1080p靚畫質，對我哋老Gamer嚟講肯定係好消息！」</p><p>Steven：炒升$3,000都唔奇！</p><p>「以前你問我PS3係一件咩類型科技產品，我好有信心咁答你，係一款家用遊戲機；但自最近Update個Firmware之後，若然再問我同一問題，今次一定唔會咁答！好多發燒友覺得用遊戲機睇Blu-ray，又嘥又唔Pro，但原來大家一屋都係嘅DVD，都同樣可Upscale到1080p，即刻多咗班普羅大眾支持，話PS3係一部家用AV都唔過份。」</p></body></html>