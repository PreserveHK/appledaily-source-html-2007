<html><header><meta charset="utf-8"><title>家居生活：家有蟒竇<br>日日被蛇咬</title></header><body><h1>家居生活：家有蟒竇<br>日日被蛇咬</h1><p>日前發生「蟒蛇吞羊」事件後，好多人都聞蛇色變，甚至在九龍公園發現一條蟒蛇都嚇到震。咁蛇，特別係蟒蛇，係唔係真係咁恐怖呢？為咗解開真相，我哋去到一個真正蛇竇，睇吓佢哋會唔會襲擊人，去片！<br><br>記者：黃錫蓮<br>攝影：何家亮<br>場地及蛇類提供：<br>ToniNgai@香港兩棲及爬蟲協會<br>（http://www.hkherp.org）<br>Model：Tiffany@TheGroup</p><p>大測試：同蟒蛇近距離接觸</p><p>我哋要求模特兒同蟒蛇近距離接觸，觀察吓蟒蛇嘅反應。<br> 結果：無論模特兒係瞓、坐、企，蟒蛇完全無襲擊佢，仲表現得好友善，原來蟒蛇都唔係咁可怕的。</p><p>新聞回顧</p><p>蛇唔怕硫磺</p><p>有五年養蛇經驗的Toni，家裏養了二十多條蛇，他說：「蛇平日其實很溫馴，很少會攻擊主人。在養蛇期間，我間中亦會被蛇咬到，不過幸而沒有受傷。不過我最擔心的是蛇咬完我後會甩牙，因為甩牙可引致牠們口腔發炎，以至死亡。至於餵飼牠們時就要十分小心，通常餵白老鼠後手上可能會留有白老鼠的氣味，當主人再餵飼另一條蛇時，牠們會誤以為主人的手是食物而咬過去，所以通常要清洗雙手後才去餵飼另一條蛇。」問到Toni蛇最怕甚麼，他竟然說：「蛇其實唔怕硫磺，如果屋企想防蛇，最有效是在窗門掛上含夾層的防蛇網，可向售賣工程用料的商舖要求訂做。」
</p><p>養蛇前要三思</p><p>Toni繼續說：「早前九龍公園發現的蟒蛇事件，其實是主人不加思索就養蛇的後果。我就覺得養蛇很方便、很易照顧，但不要因為衝動就去養蛇，首先要睇吓屋企人是否同意，以及屋企是否有地方容納牠們，然後就要計清楚自己的經濟能力是否足夠應付，通常每條蛇每個月平均花費$40-$60在食物方面。最後就係買之前睇清楚蛇的品種是否在本港合法養殖，以蟒蛇為例，只有四種可供人合法飼養：彩虹蚺、球蟒、橡皮蟒和沙蚺。同埋好多人都以為養蟒蛇要領牌，其實如果係私人養係唔需要領牌的，不過主人買蛇之前，記得要問對方拿取單據和入口證的影印本，咁就證明到蛇係合法得來！」</p><p>蛇咬人有樣睇</p><p>對於近日發生的蛇吞羊事件，香港兩棲及爬蟲協會主席楊嘉文就話，呢個只係大自然的定律，「因為蛇都要開餐！但放心，蛇好少會主動攻擊人。其實佢哋好驚人，之所以咬人好多時係因為俾人撩。雖然係咁，但蛇都有咬人的機會，留意蛇咬人前，通常佢會唔走，反而係抬頭望實人，雙眼呈現『鬥雞眼』的聚焦狀態，咁呢個時候你就要小心喇！」他續說：「其實人同蛇係可以和諧共處的，只要人唔好破壞大自然就得。因為樹木係蛇棲息的地方，如果樹木俾人砍伐過度，佢哋就會無地方棲身，惟有走晒出嚟。」</p><p>五招防蛇咬</p><p>1.避免早上或晚間在草叢或有草的路邊行走，最好沿着經常有維修的小徑走，切勿自行闖路、走草叢和雜樹林。<br> <br> ２.如真的要走入草地或樹林地帶，應手持樹枝輕敲草叢，以「打草驚蛇」，使牠們能迅速行遠。</p><p>３.不要穿着拖鞋行山，最好穿高筒鞋或保護足夠的鞋襪作自我保護。</p><p>４.遇蛇時要保持鎮定不要亂動，讓受驚的蛇盡快逃走。<br> <br> ５.發現毒蛇時切勿招惹牠及作出挑釁，否則可能會遭其反擊。一般而言，毒蛇多半不會主動襲擊人，除非我們猛然接近其身長二分之一的範圍內，或誤觸到牠，才會被其自衞反應咬一口。</p><p>被蛇咬即急救</p><p>1.患者要保持鎮靜，盡可能記住蛇的特徵，以辨別蛇類。如果蛇已死去，可把牠放在安全容器內一併帶往醫院，以幫助醫生辨認。切記不要徒手觸摸死蛇，更不應嘗試打蛇或捉蛇。<br> <br> 2.可用肥皂及水徹底沖洗傷口，如果傷口有兩顆明顯牙痕，即可判定是毒蛇咬傷。</p><p>3.以彈性繃帶或寬衣料包紮於近傷口處，並用夾板或護木固定肢體，以減少血液循環過速。</p><p>4.移除肢體上可能的束縛物如戒指、手錶等，以免被咬後肢體腫脹過度壓迫血管神經從而影響肢體功能，最後甚而須截肢。</p><p>5.切勿使用一些對蛇傷無用或有害的急救方法，如切破傷口、吸吮、結紮、冰敷、電擊、草藥外敷或內服、藥酒等。一般非毒蛇咬傷，20分鐘內無局部疼痛、腫脹、麻木、無力現象，只需止血消毒，包紮後再送往醫院注射破傷風抗毒素即可。</p><p>拍攝花絮</p></body></html>