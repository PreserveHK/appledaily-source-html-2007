<html><header><meta charset="utf-8"><title>轆Book：LotusEliseS惹味黃蓮</title></header><body><h1>轆Book：LotusEliseS惹味黃蓮</h1><p>俗語有云：啞子食黃連——有苦自己知，不過面對呢部鮮黃色嘅Lotus（蓮花），揸嗰個都不知幾過癮！事關廠方將大賣嘅EliseR，換過副偈變成S，雖然馬力細啲，少咗56匹，但架車就偷輕咗，係咁意補番條數，最重要係比EliseR足足平咗15萬，即係十足浮誇、七五折找數！對蓮花車迷嚟講，夠惹味喇啩？<br><br>記者：周達之<br>攝影：譚盈傑<br>模特兒：Chimpy</p><p>勁有駕駛樂趣</p><p>EliseS喺蓮花車裏面最陽春版本，好多鍾意Lotus嘅人都係貪佢夠RAW，軚盤極力子重又點啫，佢哋就係享受下下同架車鬥力嘅實在感，呢啲先至叫做玩車！所以小記一直都視Lotus係件高級玩具，而「講求舒服嘅駕駛樂趣」係一句廢話，舒服嘅車基本上無乜駕駛樂趣可言。<br> EliseS喺外形上同EliseR無乜大分別，最明顯唔同就係車頭入風口位置無咗對霧燈，而胎鈴嘅尺寸亦係細咗。外形依舊極端流線，係咪特別低風阻就唔知，但睇起上嚟的確極端有型。</p><p>內櫳簡簡單單</p><p>內櫳設備亦繼承Lotus嘅Basic概念，即係幾齋吓，座椅用布料，無得校傾斜角度，中控台得部CD音響同冷氣調校，不設屏幕但就可駁iPod聽歌仔。車窗屬電動式，而車頂有個非電動天窗，實情呢個天窗係一塊布，開合全人手操控，而所需時間視乎個別人士而定。<br> 一貫跑味嘅低車身高門檻，上落車時頗有難度，須要抓住A柱或撐住門檻嚟借力，不過小記硬就覺得上落嗰下好有型，而瞓喺度揸車嗰種感覺亦係其他汽車好難提供得到。唯一要注意嘅係Elise同Exige車系都係無安全氣袋，揸嗰陣要有多啲安全意識。</p><p>沿用豐田MR-2偈</p><p>同EliseR嘅Celica1.8VVTL-i唔同，EliseS副1.8公升VVTi引擎係源自豐田嘅MR-S/MR-2車系，馬力有136ps，比起R少56ps，不過S嘅車身只有860kg，所以速度凌厲，0-100都只係6.1秒，極速可以去到205km/h，真係唔講得少。<br> EliseS揸起上嚟非常靈活，加上車身細，喺市區左穿右插的確好爽，雖然軚硬極力子重，遇上塞車都會幾辛苦，但始終呢個係Lotus嘅特性，亦係佢嘅樂趣，買得Lotus嘅都預咗，所以唔會有怨言。</p><p>免費歎EliseR</p><p>幾十萬買架雙座位辣跑，唔係咁多人負擔得起，想試揸EliseR？一樣有計！PS3免費下載嘅《GTHD》，10款車裏面就包含呢架EliseR，而且由外形到操控都跟得相當足，仲可以揀連真車都冇嘅自動波嚟揸，輕鬆自在得多！</p><p>新車速蘋</p><p>．同EliseR外形差唔多，但平足15萬<br> ．賣相型仔，但嫌內櫳設備簡單<br> ．車身低、矮、細，操控靈活<br> ．車重只有860kg</p><p>LotusEliseS規格</p><p>引擎：1,794c.c.直四<br> 傳動：5前速手動波<br> 馬力：136PS/6,200rpm<br> 扭力：164Nm/4,200rpm<br> 極速：205km/h<br> 車重：860kg<br> 尺碼：3,785×1,850×1,117mm<br> 車輛提供：RichburgLotus（28770810）</p></body></html>