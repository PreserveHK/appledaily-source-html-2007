<html><header><meta charset="utf-8"><title>陳霽平：牛肉腍滑快手炒</title></header><body><h1>陳霽平：牛肉腍滑快手炒</h1><p>有些人為各種理由戒食牛肉，但亦有人無牛不歡。雖然有人話食牛肉對皮膚唔係咁好，但陳霽平一於少理，對牛肉情有獨鍾。她認為牛肉的質感同味道，沒有其他食物可以代替，而且唔只喜歡，仲想學埋點煮，所以今日特登搵梁師傅學整全牛宴。</p><p>記者：林佩婷<br> 攝影：周旭文<br> 示範：海景嘉福酒店（27312883）<br> 中菜總廚梁輝雄師傅<br> 資料：健諾營養中心註冊營養師李正雅<br> 髮型：AndyWong（Chin.G）<br> 飾物：DesignbyDerekKan</p><p>肥牛蘆笋卷</p><p>需時：10分鐘<br> 價錢：$20/2人<br> 材料：肥牛8片、蘆笋8條、青椒碎/紅椒碎/菠蘿碎/蒜茸共1湯匙、上湯2湯匙、鹽/生粉少許<br> 調味：生抽1茶匙、蠔油1/2茶匙、糖1/3茶匙、老抽/蜜糖各少許</p><p>做法：</p><p>肥牛以鹽略醃，蘆笋汆水。以肥牛捲起蘆笋，尾端用生粉黏實。中火煎肥牛卷約3分鐘撈起。燒熱鍋爆香青、紅椒碎/菠蘿碎/蒜茸，轉細火加入上湯和調味煮滾，再放入肥牛卷稍煮，最後落生粉埋芡。</p><p>知多啲</p><p>肥牛為牛的「西冷」部份，肥瘦肉比例適中，食落軟韌適中，口感甚佳。</p><p>湖南辣子牛肉</p><p>需時：25分鐘<br> 價錢：$20/2人<br> 材料：牛肉8両（切片）、葱4両（切段）、八角4粒、紅椒亁2湯匙（浸濕）、蒜頭2粒（剁茸）、紹酒1茶匙、油適量<br> 調味：蠔油11/2茶匙、糖1/3茶匙、老抽少許<br> 醃料：生抽/油各1茶匙、糖少許、生粉1/2茶匙</p><p>做法：</p><p>牛肉先醃15分鐘後拉油撈起；紅椒亁拉油後隔去油，加入八角/蒜茸/葱大火爆香，放入牛肉炒約11/2分鐘後落調味，臨上碟前灒紹酒。</p><p>知多啲</p><p>用牛後腿肉炒，味道很好；但由於它肉質較韌，炒時要快手。</p><p>蜜餞牛肋肉</p><p>需時：25分鐘（未計醃肉時間）<br> 價錢：$70/2人<br> 材料：牛肋骨1kg、蜜糖少許<br> 醃料：黑胡椒/柱侯醬各1湯匙、鹽1茶匙、糖2茶匙</p><p>做法：</p><p>牛肋骨用醃料醃1晚，放入焗爐以200℃焗20至25分鐘，於最後5分鐘前，掃2至3遍蜜糖再焗。焗好後取出去骨切片。</p><p>知多啲</p><p>焗好的牛肋骨，腍滑而仍有咬口。要避免焗時黐底，可於焗盤放上少許西芹及甘笋，同時也可令牛肉吸收其香味。</p><p>桂花葡萄牛柳粒</p><p>需時：15分鐘<br> 價錢：$30/2人<br> 材料：牛柳8両（切粒）、蘆笋5條（切件）、銀杏15粒（去殼）、本菇2両（切粒）、提子亁1湯匙、紅椒1條（切塊）、桂花1茶匙、蒜頭2粒（剁茸）<br> 調味：蠔油11/2茶匙、糖1/2茶匙、生粉少許</p><p>做法：</p><p>燒熱鍋，落油加蒜茸/牛柳粒，大火炒熟；之後落蘆笋/銀杏/本菇/提子亁/紅椒炒熟加調味；熄火前倒入桂花。</p><p>知多啲</p><p>牛柳本身腍滑，唔使太花心思調味便可。</p><p>日牛最好肥瘦均勻</p><p>梁師傅話，想食最好味的牛肉，可以揀腿肉。要腍滑質感就揀牛柳肉，想有豐富口感則可選牛肋骨。產地而言，師傅認為日本牛肉最有品質保證，勝在肥瘦分布均勻；其次是美國牛，味道亦頗突出；至於澳洲牛及中國牛則又次之。</p><p>貧血最啱食</p><p>至於中國人總認為牛肉熱毒，又說對皮膚不太好，註冊營養師李正雅則指出，其實牛肉並非一無是處，它含有豐富鐵質，貧血人士尤其適合，最好一星期吃兩次，每次2至3両。不過，牛的內臟含有較高的脂肪及膽固醇，不能過量攝取。此外，由於牛肉需要多點時間才能消化，故消化系統較弱的人要注意適可而止。</p></body></html>