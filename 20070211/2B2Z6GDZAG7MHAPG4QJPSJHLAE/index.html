<html><header><meta charset="utf-8"><title>情人節冧女3寶<br>海景＋燈飾＋鋸羊架甜入心</title></header><body><h1>情人節冧女3寶<br>海景＋燈飾＋鋸羊架甜入心</h1><p>距離情人節仲有幾日，相信有唔少情侶仲諗緊去邊度慶祝，最熱門嘅當然係食個浪漫情人節餐。我問過身邊女士們，原來喺一間可以望到海景同燈飾嘅餐廳鋸扒係最煞食。我亦搜集好資料，發覺尖沙嘴中心有近20間餐廳，有好多國家菜式選擇，仲有無敵海景及金光閃閃嘅燈飾伴食，男士們要冧女就快訂位喇！<br>記者：林思樂<br>攝影：譚盈傑、楊錦文<br>Model：GoGo、Lion<br>鳴謝：紫之夢禮品花店（27218236）</p><p>西式扒房　海景至靚</p><p>RedStone二樓的海景至無敵，無樹遮擋，見海又見燈飾。至於價錢算中上，$1,060兩位共3道菜，頭盤有以捲壽司方法做成的菠菜蟹肉煙三文魚卷、翡翠螺伴以改自墨西哥菜的泰國酸甜醬芒果沙沙，還有以三層香脆薄酥皮包住希臘植物雅枝竹心的肉汁枝竹包，賣相精緻。主菜亦有3款選擇，分別有青芥辣焗龍蝦伴天使麵、扒牛柳伴野菌忌廉薯，而最好味係焗羊架伴意大利甜心粟米餅，因為RedStone的扒類以美國訂購的烤爐炮製，溫度可以高至1,000度，在短時間內令扒肉外層熟又鎖住內裏肉汁，再加埋甜甜的粟米餅，好Sweet呀！最後還有甜品組合，其中薰衣草泡芙充滿花香，甜蜜到漏！</p><p>RedStoneBar&amp;Grill（27227050）　<br> 地址：尖沙嘴中心G7&amp;UG17號舖</p><p>心形漢堡　份量夠</p><p>漢堡包由06年興到𠵱家，帶情人去食漢堡包一定最潮！英式餐廳Bulldog's的情人節套餐價錢幾大眾化，$398/2位共3道菜，主菜有英國人至愛的漢堡和炸魚薯條兩款選擇，絕非快餐店貨色，其中邱比特漢堡成12cm厚，麵包好似塊多士咁脆，手絞免治漢堡扒有咬口，兩個人食都夠。炸魚薯條炸得外層香脆之餘，能保持內裏魚柳鮮味，好軟熟，薯條飽滿軟綿綿，仲有心形千層士多啤梨班戟和雪糕芝士餅兩款甜品任君選擇，全個餐樣樣食物都係心形，實甜到入心啦！</p><p>晚上9點有LiveBand表演，大唱情歌，喜歡熱鬧的情侶記得捧場！</p><p>Bulldog'sBar&amp;Grill（23116993）<br> 地址：尖沙嘴中心G5&amp;UG15號舖</p><p>法國大餐　鮑魚足料</p><p>LaVilla的情人節套餐每位$688，頭盤連主菜及甜品共8道菜，每道菜都份量十足，單單頭盤就用上原隻中號南非鮑魚、平日單買要$55隻的法國生蠔、挪威三文魚及波士頓龍蝦。主菜就有釀滿法國加拿大蟹肉的黑菌焗蟹蓋，蟹蓋成7cm闊，仲有大塊荷蘭小牛柳和酥皮焗石斑柳，點會唔夠飽！</p><p>LaVilla（27240707）<br> 地址：尖沙嘴中心G28號</p><p>熱情墨西哥　肉丸夠鮮滑</p><p>別以為墨西哥菜只有脆片，其實是集不同國家元素的菜式，充滿驚喜，實令你的情人意想不到！主菜有3款選擇，例如以挪威三文魚和澳洲海蝦肉手打成肉丸，再以三文魚骨和番茄汁煮成，肉丸鮮滑好特別！更特別的是蘆笋意大利飯或牛柳配羊奶芝士，味道出色。最後加上豐富四式甜品，兩人Share食實甜到漏。</p><p>DonJuanMexican（27227101）<br> 地址：尖沙嘴中心G6&amp;UG16號舖</p><p>情人節食咩最浪漫？</p></body></html>