<html><header><meta charset="utf-8"><title>賀歲打對台　鄭中基買定飛撐阿Sa</title></header><body><h1>賀歲打對台　鄭中基買定飛撐阿Sa</h1><p>賀歲片《心想事成》的演員方力申、楊愛瑾（Miki）、張達明、谷德昭以及首次執導的鄭中基（Ronald），昨日現身銅鑼灣鬧市派發揮春及利是封，吸引過百名市民圍觀。<br> 早前有指Ronald自己支付電影製作費，他表示被經理人黃柏高（Paco）責怪，他說：「Paco鬧我做壞規矩，我之前同啲投資者講好咗一個數，之後自己改咗啲嘢，又唔好意思叫人畀錢，於是自己畀。」當記者指《心想事成》與蔡卓妍（阿Sa）主演的電影《雙子神偷》在農曆新年打對台，Ronald指兩套電影屬不同片種，但他又表示會買飛捧緋聞女友場，他說：「我仲會買飛，睇埋其他賀歲片。」&#13;</p><p>有望年底結婚</p><p>此外，Ronald前晚聯同梁漢文（Edmond）、吳雨霏（Kary）以及鄧麗欣（Stephy）到九展出席「心想事成金牌之夜」，Ronald於台上突然不停𢱑大髀說：「無啦啦屎忽痕㖭。」他在台上說話時，台下有fans大叫阿Sa的名字。Edmond就透露女友近來與他提及婚事，但他未決定會否於今年結婚，他說：「呢排大家提結婚嘅頻率多咗，就算結都係下半年，𠵱家仲未有決定。」<br> 採訪：何永寧、李珮洳<br> 攝影：葉君海、仇志德</p></body></html>