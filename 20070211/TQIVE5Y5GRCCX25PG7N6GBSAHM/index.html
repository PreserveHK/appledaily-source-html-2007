<html><header><meta charset="utf-8"><title>REVIEWS影碟：揀Notebook煲《攣鳳和鳴》<br>秘訣無狗牙電池長命</title></header><body><h1>REVIEWS影碟：揀Notebook煲《攣鳳和鳴》<br>秘訣無狗牙電池長命</h1><p>昨晚打算在家睇最新八卦喜劇《攣鳳和鳴》，碰上屋企人話要睇電視大結局，無癮！惟有走入房用Notebook煲碟。其實，身邊好多人都習慣用Notebook煲碟，不過揀機要有秘訣㗎，最緊要係畫面無狗牙，夠流暢，電池使用時間長和機身輕。我哋今次介紹3部機，功能上雖然各有長短，不過仍係最佳流動煲碟手提電腦。<br>記者：馬靜兒<br>攝影：楊錦文</p><p>專業意見男女要求不同</p><p>鐳射電器的Alvin一向愛用Notebook煲碟，「記憶體至少要有512MB，否則播片好易窒格。」佢話男仔最重視是畫面質素，16:9螢幕最合電影的螢幕比例，而且要有高解像度，視覺效果才算一流，有人則重視電池可用的時間，否則點煲完又煲。音效方面大部份Notebook則差不多。不過，我和其他女仔一樣，對畫面質素不會有太多要求，但喜歡Notebook輕身，最好是1kg左右（約2.2磅）。<br> 市面上無完美又細又大畫面的煲碟Notebook，但對號入座，我就會揀輕身和電池可用長時間的，冬天蜷在被窩內煲碟就最舒服，一邊睇，Notebook的風扇一邊散熱，好過開暖氣。</p><p>高解像度闊屏幕<br>SamsungM55$14,980</p><p>好多人睇戲都要求大螢幕，因為視角效果好好多，SamsungM55的17吋WXGA高亮度超闊顯示屏，算是Notebook中的大屏幕，啱晒用來睇片，連男編輯見到都即時流口水。16:9的闊屏幕，切合DVD畫面的闊度，解像度1,680ｘ1,050，比一般的高，畫質自然高一點。內置藍芽介面，上機睇戲用藍芽咪唔怕嘈到人囉！</p><p>長命電池有排煲<br>SonyVGN-G118GN/B　$18,980</p><p>電池可以用幾耐對Notebook好重要，試想吓，煲完一齣戲，想再煲多齣時，發現無電都幾無癮，而G118GN/B有11小時夠用有餘啦！仲有佢響日光環境下，畫面雖然淡咗少少，但唔會反光，依然可清楚看到畫面，細部薄身更是賣點，我就揀呢部。</p><p>輕盈小巧<br>FujitsuLifeBookP7230$19,380</p><p>對女仔來說，輕很重要，1.33kg輕量級的Notebook、機身小於一張A4紙，厚度僅達3cm，10.6吋SuperFineWideXGATFT寬顯示屏，標準解像度1,280x768，別忘記Fujitsu的優點是色彩鮮艷，睇片就啱哂。</p><p>Samsung（36984698）<br> Sony（23452966）<br> Fujitsu（31012898）</p><p>120分鐘劇情：Check吓老公係咪基？</p><p>《攣鳳和鳴》的英文片名《Metrosexual》呼之欲出，故事講阿萍的男友子光，靚仔身形Fit，簡直是絕世好男人，打算跟相識三個月的女友阿萍結婚。阿萍的好友慧蘭、阿蓮、阿璧、樓亦菲懷疑世上是否還有好男人，決定查一查他是直是攣。她們入屋搜查，又到子光學校搜集證據，結果．．．．．．劇情其實有少少無聊，但臨近過年，笑吓無妨。全齣戲最好笑是吳君如和Wyman的搞笑配音，完全是入型入格，角色好似度身訂做咁，第二個配音都無咁好效果。最無聊又最好笑係泰國Wyman教班女仔點知邊個係攣。各位無聊人，不如你都Check吓身邊啲男仔呀！</p><p>基佬蛛絲馬迹</p><p>售價$90　查詢：亞洲影碟（27505545）</p></body></html>