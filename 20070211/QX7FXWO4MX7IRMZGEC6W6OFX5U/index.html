<html><header><meta charset="utf-8"><title>潮上身</title></header><body><h1>潮上身</h1><p>袁彩雲耳環襯衫</p><p>「呢對耳環係贊助嘅，間舖係我朋友開，平時我都可以揀其他耳環同頸鏈襯衫。其實我之前都有DIY首飾，不過𠵱家忙緊出書，所以冇時間，遲啲有時間我都想開始整番，因為我設計嘅首飾都有人鍾意，寄賣仲有唔少人買，所以我都有諗過自己整個品牌，賣自己設計嘅首飾。」</p><p>薛凱琪金光珠鏈</p><p>「我偏好選擇顏色比較淺，設計簡單，又冇乜太誇張圖案嘅服飾，為咗襯托出件衫嘅味道，我好鍾意配襯唔同嘅飾物。呢條頸鏈由幾條金屬珠鏈串連一齊，設計同樣簡單，戴咗之後，就好易突出條鏈嘅質感，加上襯任何類型嘅衫都得。」</p><p>周麗淇透氣波鞋</p><p>「呢對鞋雖然係贊助嘅，但我都好鍾意，因為有粉紅色，加上成對鞋着上腳好輕身，而且又透氣，唔會着到腳臭。我平時出席好多活動都可以着波鞋，所以一見到鍾意嘅都唔會放過，咁呢對鞋舒服得嚟又易襯衫，最緊要着出嚟嘅效果都好型。」</p><p>古天樂保暖雪靴</p><p>「呢對鞋外表睇落唔似雪靴，其實裏面係用毛做，可以隔住啲雪，唔會整濕對襪，仲有一樣最重要嘅係好保暖，喺雪地上行就好有用。對鞋基本上用嚟爬山，咁𠵱家當然係着款式啦！啲人覺得麖皮難打理，其實用個擦，擦一擦就可以清潔到，好方便。」<br> 採訪、攝影：魯萍、王崇穎、馬建華、楊潔雯、陳慧安</p></body></html>