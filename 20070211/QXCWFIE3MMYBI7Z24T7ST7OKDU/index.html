<html><header><meta charset="utf-8"><title>新機到：PENTAXM3018mm超薄!!</title></header><body><h1>新機到：PENTAXM3018mm超薄!!</h1><p>好多入門級相機，都不約而同採用較易替換AA電芯，不過PENTAX最新推出M30，就一反呢個傳統，改變同系列使用AA電芯嘅習慣，轉用薄型嘅鋰電池，為嘅就係要令機身改頭換面，徹底瘦身，完成品嘅M30，與舊型號相比，足足薄咗成20%以上，只有18mm薄身，真係放落牛仔褲袋都唔多覺！</p><p>功能方面，M30係薄身機之中，功能都相當唔錯，有710萬像素CCD，提供咗最高ISO3200，配合防手震系統，夜攝或一般拍攝，都唔使擔心手震影響相片水準喇！雖然光學變焦只供有最標準嘅3倍，不過M30近攝方面卻出奇地強，先用上微距模式，可近至10cm拍攝，若然未夠玩，開埋超級微距，更可行埋近至5cm拍攝，大大提高用家拍攝生活照時創作空間。另外近期好興人臉對焦，M30亦無走漏，加埋自動追焦AF、影片防震功能，整體功能好玩兼實用。M30機身除常見銀色，仲會推出藍同紅色，襯衫一流。<br> 記者：許福合</p><p>Profile</p><p>感光元件：710萬像素<br> 變焦：3倍光學+4倍數碼<br> ISO：最高3200<br> LCD：2.5"<br> 記憶卡：SD/SDHC<br> 電源：鋰電池<br> 體積：97×57×17.8mm<br> 重量：120g<br> 查詢：捷成洋行（29262987）</p></body></html>