<html><header><meta charset="utf-8"><title>金手指　陳淑莊︰山頂董建華 - 孫柏文</title></header><body><h1>金手指　陳淑莊︰山頂董建華 - 孫柏文</h1><p>孫柏文做過廿幾年司徒拔道街坊，相信大家雖然未必知喺邊度，不過應該聽過司徒拔道嘅「景賢里」。由我得幾歲時，同老竇行寶雲道，喺「景賢里」牆腳，被非法入境者打劫。到廿幾歲學成歸來時，走去放吓家中老狗，點知走失差啲唔見，好彩喺「景賢里」嘅大閘搵番。「景賢里」未必係你嘅回憶，不過絕對係好似我呢啲人嘅集體回憶。<br> 今日，出於我對「景賢里」居然有咁嘅下場嘅悲痛，孫柏文懇請山頂選區嘅選民，呢個禮拜日，千祈唔好投票畀拆「景賢里」嘅兇手──陳淑莊。<br> 香港呢幾年被一股「保育」風氣籠罩。我作為「景賢里」嘅fan屎，社會有咁嘅動力，當然係件好事。不過早排，正當風氣變成行動，當喜帖街、波鞋街、裕民坊變成戰場，我就開始為未有人講嘅「景賢里」擔心。<br> 因為政府嘅古蹟條例，完全剝奪私產。由用途到裝修，業主可享有嘅權利同彈性但大大減少。而每一次有好心做壞事嘅「保育人士」，屈政府用古蹟條例去「保護」某些物業，最終後果就係，我哋真正值得保護嘅私人建築，受到不必要嘅破壞。<br> 點解？如果你係一個業主，擁有一棟有幾十年歷史嘅建築物。你雖然非常喜愛嗰棟建築物，不過你知道一旦好似陳淑莊嘅「保育人士」，突然關心你棟建築物，你就連翻新、裝修嘅權利都被剝奪，你問心嗰句，會點做？一係含着淚即刻拆，一係完全唔做維修，令建築物變成頹垣敗瓦，等陳淑莊嗰種人唔覺得有保育價值。</p><p>亦即等於，陳淑莊越推動「保育」，香港真正有保護價值嘅私人建築物就越被破壞。好心做壞事嘅政客，可以製造出來嘅破壞力大家都見過。陳淑莊就係山頂嘅董建華。</p><p>寧積極不干預</p><p>各位山頂選民，問心一句，02年如果特首有秘密不記名嘅直選選舉，你會唔會投董建華一票，支持佢連任，令佢嘅管治方向有mandate？如果當年唔會助長歪風，今日就要為「保育變破壞」拔草除根。就係佢迫「景賢里」變成業主冇產權嘅「古蹟」。今日山腰「景賢里」，他朝山頂你間屋。<br> 我知你哋可能個人層面上認識陳淑莊。覺得佢係一個滿腔熱誠嘅年輕人，覺得應該鼓勵呢啲想為社會作出貢獻嘅人。不過，衷心希望大家可以尊重民主精神。人民共同選出來嘅政府代表，一定要小心揀。寧願積極不干預，好過積極去破壞。<br> 最後，仲要寫呢句畀選委會啲追求形式公平嘅官僚︰07年區議會山頂選區候選人仲有林文傑、梁永安。<br> 金手指網誌：<br>  http://phatdat.blogspot.com </p></body></html>