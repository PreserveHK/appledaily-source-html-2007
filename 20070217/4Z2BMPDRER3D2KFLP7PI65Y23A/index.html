<html><header><meta charset="utf-8"><title>飯焦想出走大陸 - 李八方</title></header><body><h1>飯焦想出走大陸 - 李八方</h1><p>由EMB（教統局）常秘轉任廉政專員後嘅羅范椒芬，慣咗禍從口出，俾人叫做BME（BigMouthEducator，大嘴巴教育家），轉職後費事開口夾着脷拒絕接受傳媒訪問，不過近日終於忍唔住口，獨家接受親中學生組織香港青年大專學生協會嘅《大學生報》專訪。<br> 飯焦最愛「誨人不倦」，點忍得口唔教訓人？喺訪問中話𠵱家啲青少年「唔話得」，佢強調「是指不接受批評，而不是性格隨和。」八方奉勸各位後生仔，千祈咪駁嘴，因為駁嘴就自投「羅」網，畀佢哦多一輪。</p><p>忽然大方唔記仇</p><p>由搞教育到反貪污，飯焦聲稱覺得新工作擴闊佢視嘢，好滿意，每日都好開心。學生問佢有乜心願，佢話最想退休後同老公一齊揸車暢遊中國名山大川，欣賞壯麗山河。飯焦未有耐退休，使乜咁快諗定後路，雖然佢被質疑干預教院自主，隨時要去政府委任嘅調查委員會畀口供，不過呢啲政府委任嘅委員會向來好識做，點會煮重飯焦米？查明屬實先諗去邊遊埠都未遲喎。飯焦過去幾年俾人彈多過讚，大家以為佢記仇，佢好大方咁話，𠵱家諗番，「有許多事情都是微不足道的，我認為人應該退一步海闊天空。」羅太，係心嗰句先好講呀。</p></body></html>