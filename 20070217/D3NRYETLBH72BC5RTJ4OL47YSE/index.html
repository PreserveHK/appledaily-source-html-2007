<html><header><meta charset="utf-8"><title>煲呔近身侍衞　跌完槍又「墮馬」 - 李八方</title></header><body><h1>煲呔近身侍衞　跌完槍又「墮馬」 - 李八方</h1><p>特首選舉轉入直路，煲呔後發先至，一交提名表就拋離梁家傑幾百個（選委）身位，眨吓眼就終點在望，袋巾好似仲喺沙圈踱步。不過噚日發生咗件唔老利事件，煲呔交完表後，竟然發生單「墮馬」意外，唔通係暗示煲呔仕途將有變卦！？<br> 「墮馬」嘅唔係煲呔，而係幫特首座駕開路架鐵馬，當時煲呔已上車走人，長毛等示威者則喺示威區大叫大嚷，長毛睇準時機想突圍撲出馬路截車，大批警員一擁而上攔截，但同一時間有架鐵馬喺港灣道UTurn，竟然唔知搞邊科咁，失去平衡成架瞓低，唔知係咪俾長毛嚇親，𤓓嘅程度同上次跌槍有得揮。</p><p>同地產商稱兄道弟</p><p>由於場面混亂，在場人士都唔係個個察覺有呢單意外，淨係見到煲呔架車突然停咗幾秒唔知做乜。信個交警相信冇大礙，好快就起番身，啲同袍幫佢扶起架車後，睇睇架車冇事就絕塵而去。上次保鑣跌槍，今次交警「墮馬」，真係瘀皮兼唔老利。警隊老友同八方講，鐵馬體積龐大份量十足，轉彎瞓低都唔係罕有，可能個白鮓係新仔，經驗唔夠啫。但早唔跌、遲唔跌，等煲呔正式做咗候選人先跌，的確唔係幾好意頭。話唔定係預示煲呔難逃老董嘅厄運，做唔晒五年就半途墮馬。<br> 煲呔擸咗600幾個提名，多得商界同親北京人士支持。八方睇過煲呔寫畀選委嘅信，發現佢同大孖沙稱兄道弟，尊稱李嘉誠做「嘉誠兄」、李兆基抬頭係「四叔」、何鴻燊係「DearStanley」、呂志和就叫人做「和哥」；其他選委只係叫人做「委員」，生外好多，一睇就知煲呔同地產商關係份外親熱。不過最離譜係畀大老倌陳劍聲封信，競選辦秘書長許雄竟然搞錯人哋性別，叫人做「先生」，雖然聲姐係文武生，台上英姿颯颯，但唔代表人哋係男人，八方教精你啦，聲姐原名陳杏葵，係小姐嚟㗎。<br> 有啲畀選委嘅信，煲呔除咗簽字外，仲親筆寫多兩行字畀佢，好似支持「真民主」嘅李澤楷咁，煲呔叫佢：「Let'scontinuetoworkforthebestofHK」；高永文就寫多「拜託」兩個字，但拜託乜就冇講；莊陳有封信就特登寫多行字話，抱歉冇用凸字信，呢句真係廢話，你唔用凸字信，你寫乜人哋都「摸」唔到啦！</p></body></html>