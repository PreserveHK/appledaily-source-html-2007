<html><header><meta charset="utf-8"><title>初一行大運：走勻大嶼山紅磡觀塘　<br>好運湧住來</title></header><body><h1>初一行大運：走勻大嶼山紅磡觀塘　<br>好運湧住來</h1><p>恭祝各位豬年行好運！今年想行財運、桃花運、健康運定係貴人運？好運冇人嫌多，當然最好係樣樣都有啦！趁今日大年初一氣勢旺，一於跟玄學家林炳南師傅行番個大運，由大嶼山玩出紅磡再入觀塘，去勻豬年各個吉位，包保你今年好運齊來！唔好諗喇！再唔出門口就錯過好時辰喇！<br><br>記者：林思樂<br>攝影：何家亮<br>Model：Tanya、Will、Koey、Brad、Chris<br></p><p>第一站：旺財、旺貴人、旺健康</p><p>時間：7am-1am<br> 地點：昂坪360、天壇大佛<br> <br> 今年西南位旺財旺貴人旺健康，大嶼山喺正香港西南位，運氣大盛，入去兜番轉今年會順風順水！林師傅話見到有山有水嘅地方零舍旺，唔使講梗係坐昂坪360最好View啦！昂坪360來往東涌與昂坪，全程需時25分鐘，途中經過東涌灣，更可以俯覽東涌山谷、昂坪高原、機場和天壇大佛等，見山又見水，今年仲唔財運亨通、事事遇貴人兼龍馬精神！喺纜車站一出就到達古色古香的昂坪市集，影靚相一流，今日仲有多項新春慶祝活動，到處喜氣洋洋！</p><p>昂坪360即日至年初七安排
</p><p>身心啓廸之旅套票<br> （包括來回車票、與佛同行及靈猴影院景點門票）<br> 成人$155<br> 小童$80<br> 長者$118<br> <br> 雙程車票票價<br> 成人$98　<br> 小童$50　<br> 長者$78<br> <br> 開放時間：9:00am-6:30pm<br> 備註：為疏導人流，每個車廂最少坐10人，並會加快車速。<br> 查詢：21099898</p><p>到天壇大佛吸靈氣</p><p>由昂坪市集行5分鐘就到天壇大佛。要近距離參拜大佛先要行百級樓梯，大佛第2層法界堂是國寶展覽廳，第3層是供奉佛陀舍利的紀念堂，拜完大佛落樓梯後往右行就是寶蓮禪寺，善信可以參拜大雄寶殿內的三寶佛和羅漢堂內的千手觀音，祈求闔家平安。<br> 拜完佛一見到旁邊的齋堂，就想起又到醫肚時間！午飯齋菜毋須預訂，分$60/位的珍味素和$100/位的貴賓齋，菜式各有不同，特別推介貴賓齋的紫菜鮮竹件和香荔芋桃茸，色香味俱全，想不到齋菜都可以咁吸引！另外，不可以錯過寺外小食店的山水豆腐花，又甜又滑，仲有多款樣靚嘅糕點㖭！</p><p>寺外嘅小食店有豆腐花及糕點等售賣，味道不太甜剛剛好。</p><p>天壇大佛開放時間：<br> 10:00am-5:30pm<br> <br> 寶蓮禪寺開放時間：<br> 9:00am-5:00pm<br> <br> 齋堂開放時間：<br> 11:30am-4:30pm<br> 查詢：29855248</p><p>第二站：旺桃花</p><p>時間：2:30pm-4:45pm<br> 地點：紅磡海逸酒店<br> <br> 正所謂哪個少女不懷春，好多年輕人最緊張的就是桃花，模特兒Tanya等咗半日終於忍唔住問林師傅邊處最旺桃花，林師傅話：「豬年東南位桃花最旺今日吉時係3-5pm，土瓜灣至紅磡一帶，同埋將軍澳都好旺桃花，望到海的地方仲零舍旺！」下晝3至5點擺明係下午茶時間啦！於是一行人即刻去昂坪360纜車站下面的巴士站搭E23巴士，落紅磡海逸酒店睇海景歎TeaBuffet！農曆新年去酒店食飯至着數，同平日一樣只會加一，唔會加二加三咁肉赤！海逸酒店的凝醉廊下午茶自助餐$138非常抵食，有多款中西菜式熱盤，甜品選擇更多不勝數，最好嘅係有無敵大海景，師傅話見到水更旺桃花，話唔定邊欣賞維港景色邊歎Buffet的同時，有緣人就喺左近！</p><p>凝醉廊（29968439）
</p><p>地址：紅磡德豐街20號海逸酒店1樓<br> 下午茶自助餐供應時間：2:30pm-5:30pm<br> 收費：成人$138　小童$90</p><p>第三站：旺喜慶（升職、結婚、生仔）</p><p>時間：5:30pm-9:30pm<br> 地點：觀塘apm<br> <br> 升職加薪係每個打工仔嘅願望，加上有好多人都覺得豬仔有福氣，打算今年生番個，所以喜慶運絕對唔少得！<br> 林師傅話下晝5至7點東位，即喺觀塘見到火或者燈光的地方最旺喜慶運，5至7點就嚟天黑，全觀塘最燈火通明的地方一定係apm，於是眾人即刻去紅磡碼頭搭15號巴士落觀塘地鐵站，成人收費$5.5，車程約半小時！商場內有20多間食肆，可以食埋晚飯先走，特別推介和民居食屋的火鍋，皆因見真火比見燈光仲旺喜慶，還有「家傳滬曉」的鮑魚魚翅都好正，新正頭梗要食豪啲！</p><p>行完大運當然要補充體力，商場內有多間食肆選擇，想食日本嘢可到和民，食個熱辣辣火鍋加強旺氣。</p><p>和民居食屋（31489112）
</p><p>地址：觀塘apm商場L4-20&amp;21號舖</p><p>除香港人最愛的日本菜外，亦可試試傳統的上海菜，其中「家傳滬曉」趁新年推出水晶蟹肉魚翅及招牌奶油菜膽鮑魚，新正頭當然要食魚翅鮑魚先夠豪！</p><p>家傳滬曉（35801882）
</p><p>地址：觀塘apm商場L3-1號舖</p><p>初一行大運吉時吉位<br>旺財運、貴人、健康&#13;</p><p>吉位：西南<br> 地區：大嶼山、青衣、大角嘴向海一帶<br> 吉時：<br> 財運、貴人：戌時5-7am、辰時7-9am、午時11am-1pm<br> 健康：全日<br> 見到咩最旺：山、水<br> 衣着顏色：黃、杏、啡<br> 佩戴飾物：玉器&#13;</p><p>旺桃花</p><p>吉位：東南<br> 地區：紅磡、土瓜灣、將軍澳<br> 吉時：子時12mn-1am、辰時7-9am、辛時3-5pm<br> 見到咩最旺：水<br> 衣着顏色：黑、灰<br> 佩戴飾物：白色或粉紅色水晶、Cutie飾物&#13;</p><p>旺喜慶（升職、結婚、生仔）
</p><p>吉位：東<br> 地區：觀塘<br> 吉時：酉時5-7pm<br> 見到咩最旺：火（太陽、燈光都得）<br> 衣着顏色：紅、紫<br> 佩戴飾物：鑽石&#13;</p><p>旺文昌（學業、策劃、頭腦清晰）</p><p>吉位：西<br> 地區：荃灣至美孚新邨一帶<br> 吉時：戌時5-7am<br> 見到咩最旺：植物<br> 衣着顏色：藍、綠<br> 佩戴飾物：皮帶、皮革或膠質手袋&#13;</p><p>旺長者健康</p><p>吉位：西北<br> 地區：屯門、元朗<br> 吉時：寅時3-5am、戌時5-7am、辰時7-9am<br> 見到咩最旺：植物<br> 衣着顏色：藍、綠<br> 佩戴飾物：皮帶、皮革或膠質手袋&#13;</p></body></html>