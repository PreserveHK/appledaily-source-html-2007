<html><header><meta charset="utf-8"><title>民意累張建宗被叮走 - 李八方</title></header><body><h1>民意累張建宗被叮走 - 李八方</h1><p>勞資本質上就係對立，之但係，經濟發展及勞工局常秘張建宗，居然可以令勞資罕有咁主動企埋同一陣線，上書煲呔要求佢留任張建宗。可惜，口口聲聲話會聽取民意嘅煲呔對住一紙陳情書，偏偏反其道而行，「叮」走張建宗。噚日宣布搵社署署長鄧國威升職接替佢，四月上任。陳情書竟變成「催命符」。<br> 張建宗下月夠鐘退休，勞顧會勞資12位代表早幾日寫信煲呔希望張建宗留任，皆因佢熟悉傾極都唔埋欄嘅最低工資問題，喺勞資兩邊都有其「戰略性位置」，新頂上嘅鄧國威，八方聽聞喺社福界口碑一般，有人更形容佢係「軟皮蛇」，對最低工資立唔立法呢個咁敏感嘅工作，相信佢唔會太肉緊，有勞工界更冇厘神氣咁話「冇眼睇」，估計佢頂唔住商界壓力，煲呔就順水推舟唔立法，官商皆大歡喜。</p></body></html>