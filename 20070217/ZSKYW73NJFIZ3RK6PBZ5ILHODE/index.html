<html><header><meta charset="utf-8"><title>收市情報：裕華行花市運柑唔使同人逼</title></header><body><h1>收市情報：裕華行花市運柑唔使同人逼</h1><p>一年又過去，在年卅晚的日子裏，除咗倒數行年宵外，亦可到百貨公司商店等逛街，因為在如此重要的日子，店舖的營業時間大多會延長，而且還會舉行減價又或搞搞新意思。好似裕華國貨就特別加開一個室內花市，令大家唔使逼都可以買年花。怕唔夠時間shopping？仲有其他商場和supermarket，都有好多抵買items等你掃，袋好銀包準備出擊啦！<br>記者：黃若茵<br>攝影：陳偉強、楊錦文<br>模特兒：Johnny、Kaki、Angus、Va</p><p>行裕華花市輕鬆睇年花</p><p>營業時間：全線10:00am-10:00pm<br> 別以為百貨公司只有衫褲鞋襪、砂煲罌罉，裕華百貨就特別開闢一個室內空間做花市。老實講地方不大，但五臟俱全，最多人買的四季桔、水仙、菊花、芍藥、金桔等都有。逛完呢個小小花市，亦可順便到其餘各層shopping，最抵買係女裝夾棉背心，低近半價，過年前掃番幾件應節啦！</p><p>G.O.D.掃懷舊家品</p><p>營業時間：11:00am-9:00pm（中環）、11:00am-10:00pm（尖沙嘴）、11:00am-11:00pm（銅鑼灣）<br> 過年總想為屋企添置新家品，喜歡懷舊的就要到G.O.D.銅鑼灣店打個轉，地下的陳列室已改頭換面成為一個專營懷舊家品的小型國貨店。雖然價錢較其他國貨公司貴，但難得集齊各種古色古香的家品，shopping之餘就如睇展覽，帶外國朋友去逛佢一定好鍾意，亦可帶爹哋媽咪去緬懷一番。</p><p>TASTE特賣場專攻糖果禮盒</p><p>營業時間：12:00mn-9:00pm（雅蘭中心特賣場）7:00am-12:00mn（又一城）<br> 行supermarket最怕人多，推住架車根本就不能前進，即使又一城咁大間TASTE都係咁話。幸好，TASTE於旺角雅蘭中心四樓全場設置了一個特賣場，地方寬敞唔怕逼，仲有多款特價食品，必買拜年糖果禮盒，並有台灣、日本、韓國等地道美食，呢個新年唔愁無啖好食！</p><p>apm通頂行年宵</p><p>營業時間：通宵<br> 最鍾意行商場，舒舒服服又唔使好似行花市咁同人逼，今個年卅晚推介大家行觀塘apm，因為商場通宵營業之餘，仲有年宵攤位畀你慢慢shop，當中大部份年宵貨品都係自己design或人手製造，絕對是誠意之作，記得支持吓呢班本地創作者喇！</p><p>年卅商店營業時間</p></body></html>