<html><header><meta charset="utf-8"><title>投資部落：網友歎走寶聯邦制藥食咗偉哥</title></header><body><h1>投資部落：網友歎走寶聯邦制藥食咗偉哥</h1><p>上個禮拜五掛牌嘅聯邦制藥（3933）股價勁升，最高升到三個七，收市報三蚊六毫一，比招股價高出31%，抽中嘅散戶一手可以執千七蚊左右。表現咁好，唔少喺《香港討論區》嘅網友話跌晒眼鏡，大歎走寶。網友Amen話：「隻股升得咁犀利，係咪生產偉哥嘅藥廠嚟㗎！」大隻金就加把口：「佢會唔會係食咗K仔先至咁high！」Hermansung就話：「要落街買啲鎮靜劑食先得！仲指定要係聯邦製造嗰隻㖭！」
</p><p>有貨喺手嘅網友就最開心，好似Chchoy1975就話：「當初人人都踩佢，好少人理佢，家吓咁威，千祈唔好衰畀人睇！」小飛俠亦對聯邦制藥好有信心，「呢隻股概念好，又有新藥供應，中長線絕對有得諗㗎！」PICCS就認為：「呢隻股大戶分得多，要佢升就升，跌就跌，股價一定仲有排上。」<br> 註：聯邦制藥主要在內地生產抗生素<br>  http://www11.discuss.com.hk/viewthread.php?tid=4481834&amp;extra=&amp;highlight=%C1p%A8%B9&amp;page=3 </p><p>報料站</p><p>歡迎提供網上財經趣聞，資料一經採用，酬100元。<br> 請附姓名、電話及電郵地址，交business@appledaily.com</p></body></html>