<html><header><meta charset="utf-8"><title>散戶連線：大笨象又畀人遺棄</title></header><body><h1>散戶連線：大笨象又畀人遺棄</h1><p>上個月初，大笨象滙豐（005）畀中東佬追捧，股價急升至147蚊，但係冇耐又腳軟，上個星期五收報143.3蚊，跌咗約3%。網友sslik喺《香港討論區》話：「好慘呀！5號仔又畀人遺棄喇！咁多隻藍籌股，佢就最孤獨可憐，可能係太大隻，咁肥，點都推唔郁。」<br> 網友鄙人對大笨象表現好唔滿意：「睇吓同樣係銀行股嘅渣打（2888），去年初至今，股價足足升咗四成五，睇番大笨象，只升嗰一成五就知滙豐幾咁冇用喇！」LEUNGWHOO話：「搞到hold實晒啲子彈，嘥晒啲錢！」Alierk亦話：「好可憐！我都叫過阿媽快啲放咗佢，換過其他仲好過，但佢又唔制。」<br> 雖然係咁，但仍然唔少網友對滙豐有信心，Cowboy001認為：「大笨象停低落嚟，只係為咗走得更遠，佢咁大隻，點都要唞唞先至再郁過。」Ivan07附和：「佢成日唔郁，一郁起嚟，就會長時間咁升㗎喇！」<br> DCAT20就話：「就算股價唔多郁，淨係收息都好過港元定期，唔使擔心！」Temuhjan亦指：「始終買滙豐都係一個非常好同保險嘅儲錢方法。」忘憂草就睇好工行（1398），「相信將來嘅工行，一定會係𠵱家嘅滙豐。」<br>  http://www11.discuss.com.hk/viewthread.php?tid=4482454&amp;extra=page%3D6 </p></body></html>