<html><header><meta charset="utf-8"><title>紐約廢墟打高球<br>環球片場：韋哥死剩種抗屍毒</title></header><body><h1>紐約廢墟打高球<br>環球片場：韋哥死剩種抗屍毒</h1><p>黑人男星韋史密夫（WillSmith）過去拍過好多講外星人侵略地球嘅電影，今年佢又扮救世英雄，拍咗一齣改編自同名小說嘅科幻片《IAmLegend》。故事講述人類被外星病毒感染，變晒吸血殭屍，飾演軍事科學家嘅韋哥因為有免疫力，所以成為人類嘅「死剩種」，但就要一個人對抗所有殭屍。
</p><p>改編經典小說</p><p>係咪覺得個古仔熟口熟面呢？其實呢本經典小說喺六、七十年代曾經被拍成電影《TheLastManonEarth》同《TheOmegaMan》，之後又有唔少大導演曾經計劃翻拍，仲話會由阿諾舒華辛力加（ArnoldSchwarzenegger）或者尊尼狄普（JohnnyDepp）擔正，如今終於變咗《魔間行者》（Constantine）導演法蘭西斯羅倫士（FrancisLawernce）執導同韋史密夫主演嘞。</p><p>特技場面特多</p><p>阿Net最近喺網上見到齣戲嘅預告片，片中有唔少特技大場面，最有睇頭嘅係外星隕石撞斷咗紐約大橋，令成個紐約市變成死城，連時代廣場都變成雜草叢生嘅廢墟，「死剩種」韋哥更free到可以走到停咗喺鬧市上嘅空軍戰機機翼度打高爾夫球。不過預告片裏面啲吸血殭屍仲未出場，但齣戲12月上映前，一定有更多片段曝光嘅！<br> 網址： http://www.apple.com/trailers/wb/iamlegend/ <br> 版主：阿Net<br> 本欄逢周一至五刊出</p></body></html>