<html><header><meta charset="utf-8"><title>中環在線：賓架大執位漸入高潮 - 李華華</title></header><body><h1>中環在線：賓架大執位漸入高潮 - 李華華</h1><p>銀行界的爭凳仔音樂響起，賓架陸續起身執位，繼滙豐銀行CEO邵銘高「忽然」請辭，建銀亞洲CEO錢乃驥亦都喺上個禮拜三（13號）遞咗大信封，呢個月底就拜拜。據講，公司挽留多次，但佢似乎去意已決，唔肯留低，但就冇講會去邊，只係話想發展更廣闊嘅市場喎。<br> 查實，呢場音樂椅遊戲早喺今年初已經開始，最引人注目當然係滙豐亞太區CEO邵銘高，國際級阿一嘅銀行高層都滿足唔到佢，人各有志，覺得做到一哥先算係大班。緊接邵Sir之後，被挖角去澳紐銀行（ANZ）嘅，仲有喺渣打做咗21年嘅范思博。<br> 其他賓架、主管、CFO等一樣玩大挪移，滙控資本市場環球主管龐滿剛啱喺上個月辭咗職，工銀亞洲都有兩個人前後腳走，先係年初起身嘅CFO鄧錦新，5月尾走埋資金部主管陳鳳翔；而「水哥」張宗永亦由星展過檔去蘇格蘭皇家銀行。<br> </p><p>盲公竹成獵頭目標</p><p>呢個情形其實唔難理解，香港財金界人才一直吃香，尤其家吓銀行業着力搞私人銀行，爭人都爭死，加埋香港賓架有國際經驗，又緊貼內地國情，對外資或內地銀行嚟講，無論要打入內地市場定係開拓國際客戶，香港嘅賓架都係最好嘅盲公竹，梗係成為獵頭目標。<br> LiWaWa@AppleDaily.com</p></body></html>