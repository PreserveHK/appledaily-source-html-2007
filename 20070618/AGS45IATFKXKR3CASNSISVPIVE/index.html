<html><header><meta charset="utf-8"><title>股場放大鏡：兩個注資電訊股料有大重組 - 歐陽風</title></header><body><h1>股場放大鏡：兩個注資電訊股料有大重組 - 歐陽風</h1><p>中大出咗個「女股神」，佢話賺大錢主要係炒真明麗（1868）、宏安（1222）同埋美麗寶（1179），由於呢幾隻股份（包括宏安拆細前）成交都相當之細，故此有理由相信現實之中係無可能透過大手炒呢幾隻股即日鮮贏大錢，用100萬變2000萬，純粹模擬買賣至做得到。不過既然話明係遊戲，又何必去認真考究？<br> 「女股神」話每晚都會花時間睇年報，真定假都好，總算有建設性。歐陽風都好主張散戶上港交所（388）網站睇年報同通告，總好過成日打電話上電台求救。事實上，每日港交所發佈嘅通告，睇得明的話好多時正是冧巴貼士。<br> 上星期五中電信（728）出咗兩份通告，一份係獲母公司注資，另一份涉及由母公司中電信集團擴大向中通信（552）戰略合作範圍及關連交易，簡單啲講就係落實注資，詳情今日公佈。<br> 講番第一單以現金14.08億元人民幣收購母公司旗下中國電信（香港）、中國電信（美國）及中國電信系統集成3家公司全部權益，由於3家公司已有現金盈餘10多億元人民幣，即收購代價僅4億元，而3家公司去年純利達6700萬元，即收購PE僅5倍多。咁優惠條款注資，相信電訊股好快會有大重組，為3G發牌鋪路。</p><p>洛陽鉬業收夠炒上</p><p>半新股除中通信之外，另一隻有異動嘅係洛陽鉬業（3993），上周獲德銀發報告睇好，主要受惠產能步入高增長期同埋擁有豐富礦產，另集資所得會用於收購，預期06-09年盈利將倍升，目標價睇18元。大行突然發出一個目標價奇高嘅報告，不時都會有M&amp;A跟尾，洛鉬上周五收13.70元，距18蚊仲有3成幾上升空間，夠晒水位。</p></body></html>