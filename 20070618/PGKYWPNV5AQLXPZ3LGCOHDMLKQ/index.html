<html><header><meta charset="utf-8"><title>散戶連線：<br>網友宣佈：細價股腦幹死亡</title></header><body><h1>散戶連線：<br>網友宣佈：細價股腦幹死亡</h1><p>噚日大市雖然創新高，但有人歡喜有人愁，因為散戶鍾意炒嘅細價股就出現股災，唔少網民喺網上討論區哭股喪。Yungjoey喺《Uwants.com》就話：「見到幾隻細價股，我宣佈佢哋腦幹死亡，大家都係拔喉吧啦。」<br> 不過，人往往好難接受現實，好似sanwen119就話：「𠵱家醫學仲未判斷到『死亡』嘅定義，有啲個腦死咗，但係個心仲跳，咁又算係咩呢？最重要，好多人唔忍心拔喉。」jasoncmk就恃住自己揸得唔多，唔肯認輸，「我都係唔見咗1000多少少，不過我注碼細，只係3000幾，放又唔係，唔放又唔係，都唔知自己想點，橫掂都冇咗，惟有等吓先，睇吓有冇奇迹反彈。」不過，yungjoey提醒：「唔忍心到最後嘅結果咪一樣俾人陰亁，到嗰時就真係心跳都冇埋。」</p><p>蝕2000蚊就話要輕生</p><p>有人輸少少唔肯走，有人就心痛到要跳樓，喺《香港討論區》newthrowingstar話：「各位玩細價股嘅股仔，仲有冇貨喺手呀？你哋蝕咗幾多呀？我冇咗2000，食埋個lunch去IFC跳樓。」<br> 蝕2000蚊就輕生，難怪俾其他網友鬧，孤雁話：「蝕2000去IFC，蝕幾萬咁點？」tktnys：「升市有人輸2000跳樓，跌市有更多人蝕更多錢，香港好快得番百零萬人。」cken77更講笑話：「IFC幾時整咗部跳樓機？咁多人爭住Repeat玩㗎。」<br>  http://www11.discuss.com.hk/viewthread.php?tid=4507710&amp;highlight=%B2%D3%BB%F9%AA%D1 <br>  http://www.uwants.com/viewthread.php?tid=4240236&amp;extra=page%3D1 </p><p>報料站</p><p>歡迎提供網上財經趣聞，資料一經採用，酬100元。<br> 請附姓名、電話及電郵地址，交business@appledaily.com</p></body></html>