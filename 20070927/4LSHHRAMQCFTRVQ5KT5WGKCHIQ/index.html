<html><header><meta charset="utf-8"><title>只升不跌害穩定 - 左丁山</title></header><body><h1>只升不跌害穩定 - 左丁山</h1><p>聯儲局喺九月十八日一聲減息半厘，全球股票急速上升，黃金、石油與外滙（兌美元）一同升上高位，加拿大元兌美元升破一算，幾年前到加拿大買屋嘅朋友，賺到笑。<br> 冇得笑嘅，當然係冇錢投資，生活僅堪溫飽或朝不保夕之人，只係得個睇字，容易患上眼紅症。左丁山從來都唔認為貧富可以均勻，小部份人擁有大部份社會財富，係資本主義社會之基本道理，無人可以改變，除非廢除資本主義，厲行共產主義，大家一齊窮，就無貧富之分嘞，即使在實行極高稅率之社會民主國家如北歐地區，大財團、大家族仍然擁有更多錢。<br> 但係如果經濟增長只係為咗股市大升，益晒啲有錢投資者，公共政策完全向投資者傾斜，左丁山就覺得唔多妥。九月二十二日朝早睇CNBC重播美國股市收市報道ClosingBell節目，三位主持人包括靚女瑪莉亞訪問兩位基金經理，問佢哋後市點睇。基金經理話減息之後，牛市更加美妙。瑪莉亞問，乜高油價、高金價、高商品價唔會推高通脹咩？基金經理話，聯儲局減息，即係唔怕通脹，況且商品價格上升，仲未影響到消費者，而工人生產力上升，低工資（lowwages）可以抵銷商品價格上揚。<br> 令人反感兼嘆息嘅係，低工資究竟幾時先至可以上升？經濟好，話要限制工資，防止通脹；經濟唔好，工資更加難升。難道升來升去，都係股市先至准升，工資永遠唔好升？聯儲局睇見工資上升時會加息，美其名曰壓抑通脹，但股市一跌，就立即減息，美其名曰救市。唔怪得《華爾街日報》做一個民意調查，有39%美國人唔希望減息，因為減息只係對炒家、投資者（或泛稱有錢人）最有利，窮人都冇錢買股票，港交所（388）股價狂升，關佢哋鬼事咩。股市長期穩步上揚，與經濟增長同步，服從經濟循環，先至係好事。好似𠵱家咁，全世界政府（包括中國）只想股市升，唔准股市跌，只會為社會階級鬥爭埋下火藥線。&#13;</p></body></html>