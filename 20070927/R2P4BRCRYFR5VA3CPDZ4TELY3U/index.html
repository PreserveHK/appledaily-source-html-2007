<html><header><meta charset="utf-8"><title>金手指：伯南克點睇美滙走勢 - 孫柏文</title></header><body><h1>金手指：伯南克點睇美滙走勢 - 孫柏文</h1><p>花旗國國會裏面，有個國會議員叫RonPaul。佢同孫柏文一樣，都係金銀信徒，絕對自由派。甚至可以話比我更堅定、hardcore。佢相信聯儲局為首嘅紙幣狂魔，最終會摧毀美元購買力，令唔識玩財技、慢慢儲錢嘅花旗國老百姓被劫。<br> 更令識玩財技嘅人，被迫參與炒賣活動，因為喺美元購買力不斷被削弱嘅世界裏面，唔走去借錢進行投機活動，唔借錢去盲目投資，就只有死路一條。</p><p>放心沽美元</p><p>上個禮拜，聯儲局減息之後，聯儲局主席伯南克走咗去國會，接受議員問話。其中一個有份去質伯南克嘅議員，就係RonPaul（我已經將呢段對答放上我嘅blog度，你哋自己去睇睇）。輪到RonPaul發言時，佢就好似一個典型白銀戰隊隊員，係咁鬧聯儲局濫發鈔票，令美元滙價每況愈下，更令石油、食物、原材料價格上升。<br> 不過，就算拳拳到肉，因為始終都係個問話，RonPaul鬧完之後，就問咗條問題作結。RonPaul：「道德上，令美元價值大貶，係啱定係唔啱？」伯南克答：「美元價值對我嚟講，就等於美元喺花旗國本土嘅購買力，亦即係通脹率。通脹率仲受控，而聯儲局會繼續專注留意通脹率。」<br> 即係點解？伯南克喺答案中，基本上話：「美滙跌到仆直都冇問題！沽美元啦！」<br> 大家可能會問：「咁通脹率失控嘅話又點算？」如果你咁問，我就要用隻金手指篤醒你，因為石油、食物、原材料根本唔喺聯儲局留意嘅「核心」通脹率裏面。「核心」通脹率就係CPIexinflation，所以一定冇事。大家放心沽美元啦！<br> <br> 金手指網誌： http://phatdat.blogspot.com </p></body></html>