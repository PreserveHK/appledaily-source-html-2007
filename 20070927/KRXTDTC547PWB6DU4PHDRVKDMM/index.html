<html><header><meta charset="utf-8"><title>數碼達人：半條命　同外星人決戰</title></header><body><h1>數碼達人：半條命　同外星人決戰</h1><p>要數出名同多人玩嘅第一身射擊遊戲，相信好多人都會諗起《Half-Life》，自98年推出，已經有唔少版本，今次新推出《Half-Life2:TheOrangeBox》除咗有最新《Half-Life2:Episode2》外，更會包括以往相當受歡迎嘅《Half-Life2:Episode1》同《Half-Life2》，讓玩家可以重溫回味，另外仲送埋《TeamFortress2》、《Portal》及香港版才有嘅《CounterStrike1.6》，真係大件夾抵玩！<br><br>記者：許福合</p><p>全新武器上陣</p><p>有玩開《Episode1》嘅玩家，其實可視《Episode2》為續集，玩家將會繼續化身主角GordonFreeman，與女主角AlyxVance，回到17號城市在被外星人控制的世界冒險。上一集，玩家幾經辛苦先逃出17號城市，估唔到今集故事就要玩家拚命回到城市中央要塞，去關閉外星人通往地球嘅唯一入口「傳送門」。由於路程相當遙遠，玩家除咗要在城市行走，更要穿梭於森林、地雷陣、導彈發射台等地區，所以今集就加入咗汽車代步，唔使好似上一集咁辛苦，全程要用腳走；而且汽車上更會有武器及一定防禦力，行走時會儲Turbo方便危險時使用。武器方面，增加咗Strider及Buster；另外原有重力槍威力更強，畫面當然更勁！更加過癮是新增傳送槍，遇到無路可走時可用傳送槍開啓一道超空間，玩家穿過後即到達目的地，好方便。</p><p>A.I.大幅加強</p><p>記得上一集玩家有美相伴，Alyx遊戲之中亦有唔少支援；而今集玩家與Alyx關係更為密切，有唔少劇情難題要由Alyx解開，戰鬥時亦會為玩家作火力支援，係個相當好的拍檔。不過當汽車碰撞時，Alyx都會發出尖叫，就真係幾得人驚！而玩家冒險途中，可以對各種建築物大肆破壞，隨之而來會出現煙火效果，玩落就好似身處現場一樣。至於遊戲光影效果例如外星人身上倒影、殺人時血花四濺場面，都相當真實，應是由於今集使用上全新Source物理引擎，玩家進入遊戲時記得留意。</p><p>決戰場面</p><p>《Portal》另類FPS</p><p>《Portal》屬於另類第一身射擊遊戲，手上只有一把亦係唯一一把武器傳送槍，可以喺牆上開啓出超空間，幾乎可以通過任何地方。每一版目標係安全到達目的地，遊戲中雖然唔會出現敵人，不過就會出現機關槍，考驗玩家如何專注找到出口！</p><p>《TeamFortress2》卡通化</p><p>《TeamFortress》同《HalfLife》一樣歷史悠久，新作《TeamFortress2》可以供玩家在網上與世界各地高手組隊作戰，兵種多達9種，主要以搶旗形式決勝負，最終目標就是要襲擊並佔領敵人隊伍基地。遊戲另一特色係畫面十分卡通動畫化，與爆血式FPS視覺效果不同。</p><p>Profile</p><p>遊戲平台：PC<br> 發行公司：VALVE<br> 遊戲類型：第一身射擊<br> 遊戲人數：1人（單人）；1-16人（多人連線模式）<br> 推出日期：2007年10月9日<br> 官方網站： http://orange.half-life2.com/ <br> 查詢：洲立互動媒體（24816693）</p></body></html>