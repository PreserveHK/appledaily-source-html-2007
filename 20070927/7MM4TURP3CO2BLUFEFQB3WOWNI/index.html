<html><header><meta charset="utf-8"><title>投資部落：冇財爺撐腰炒股咪高追</title></header><body><h1>投資部落：冇財爺撐腰炒股咪高追</h1><p>炒股最忌高追低沽，不過，偏偏市場散戶個個好似中咗降頭咁，明知都要高追，正如Couberhk講：「炒股犯完又犯嘅大忌──高追，都唔知點解，犯完又犯，而且好似唔只我一個。」playstation就話：「大升時，高追好多人都唔驚；大跌時，有平貨就唔敢買。」<br> johntt認為：「中咗『寧買當頭起』嘅毒。」量地官：「我都係咁，冇得救㗎喇！」<br> 不過，高追並唔係散戶專利，好似China話齋：「大戶都係咁啦，曾俊華都係啦。」</p><p>唔係隻隻股啱追</p><p>先唔講高追嘅風險，但唔係個個散戶都好似財政司司長曾俊華咁，有外滙基金做後盾，難怪wallace2007質疑：「我其實想問大家一樣嘢，買股票呢家嘢，閒閒哋都要幾皮，點解大家可以面不改容嘅？大家每月都搵好多，同埋工作都好穩定咩？」<br> shenzhou就埋怨：「可惜我唔係曾俊華，啲人唔會因為我高追嗰隻股票，而繼續炒高五成。」<br> 冇錯，係人都知高追嘅風險，但最邪嘅係，近排如果高追又真係執得到，令更多人不知不覺繼續追入。wallace2007話：「𠵱家高追先賺錢喎，我就從未試過高追，所以真係未試過賺錢。」<br> 不過，johntt就改編咗徐小鳳首金曲，提醒吓大家唔好咁搏：「追呀追，呀鋪鋪追，追落去只得一殼眼淚，……鋪鋪帶走，心裏亂鎚。」<br> <br>  http://www12.discuss.com.hk/viewthread.php?tid=5398677&amp;extra=page%3D3&amp;page=1 </p><p>報料站</p><p>歡迎提供網上財經趣聞，資料一經採用，酬100元。<br> 請附姓名、電話及電郵地址，交business@appledaily.com</p></body></html>