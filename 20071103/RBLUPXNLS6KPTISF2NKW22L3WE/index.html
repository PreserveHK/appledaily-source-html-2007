<html><header><meta charset="utf-8"><title>煮二人飯餸　好Easy<br>生果主打　隨時食得</title></header><body><h1>煮二人飯餸　好Easy<br>生果主打　隨時食得</h1><p>阿Ken同Barbie分手，好多人以為一定係Barbie日日掛住扮靚去Ball；其實Barbie好寃枉，「我係掛住扮靚去街，但我唔肯煮飯的原因，係兩個人飯好難煮，買餸份量好難預，太少唔得，太多要存放又唔新鮮，唔通餐餐全雞宴、全日食同一款菜咩！」黃色門老闆劉晉知道Barbie的苦衷，話佢完全無問題，「有啲菜可以變化少少就做到唔同菜式，好簡單，煮完食完仲可以扮靚靚去街。」點解阿晉知道？因為佢都面對過咁嘅問題囉！<br><br>記者：廖秀娟　<br>攝影：林栢鈞<br>菜譜及示範：劉晉@黃色門廚房（28586555）</p><p>用生果存放耐一點</p><p>27歲的劉晉，雖然廚藝了得，但當初與Honey共同生活時，都面對買餸煮菜的困難，「自己一個人還好，麻甩佬有肉有魚就搞掂，但女仔日日食肉會嫌肥，蔬菜又要新鮮先好食。」不過幸好現時流行健康飲食，「用多啲生果做菜，健康又可存放耐啲，平日淨食亦得，幫我慳番一、兩個餸的材料構思。奈何西餐還是比中餐更易做二人菜，「西餐快手又健康，一星期兩、三次都唔會太多！」阿晉即時用耐存又健康的材料示範三餸一湯二人菜。</p><p>劉晉小檔案
</p><p>名食家劉健威獨子、黃色門廚房掌舵人、city'super客席烹飪導師、《飲食男女》劉健威專欄食譜創作人。</p><p>甜菜鮮橙沙律</p><p>0hr10min<br> <br> 顏色味道俱佳，紅菜頭與甜橙、薄荷葉構成的味道很有層次，比一般沙律更有驚喜。但橙一定要夠甜才能帶出整個沙律的美味！</p><p>材料</p><p>甜菜（紅菜頭）500克、橙500克、薄荷葉1束、檸檬1個</p><p>做法</p><p>1.紅菜頭略洗後放進滾水中煮1小時，取出，去皮切粒。<br> <br> 2.橙去皮，切粒。薄荷葉切碎，檸檬皮切成幼絲。<br> <br> 3.全部材料混在一起，灑上兩湯匙檸檬汁和檸檬皮絲便成。</p><p>貼士</p><p>紅菜頭烚熟後的紅色汁液是水洗唔清，記得小心及用圍裙。</p><p>牛油果凍湯</p><p>0hr05min<br> <br> 極易做的菜式，但味道又非常清甜可口；牛油果可以存放，平日買定存放雪櫃，至熟透時才決定當生果吃還是做湯也未遲。</p><p>材料</p><p>牛油果1個（約200克）、鮮奶200毫升、海鹽少許、三文魚子1湯匙</p><p>做法</p><p>1.牛油果去皮去核，切成塊狀，和鮮奶及海鹽一起放進攪拌機攪30秒。<br> <br> 2.倒到碗中以三文魚子點綴即成。</p><p>貼士</p><p>牛油果一定要熟，買的時候用力按一下，見有輕微手指印便最好，太凹陷又太熟了。</p><p>烤春雞配野米</p><p>0hr45min<br> <br> 春雞（Poussin）通常是指雛雞或幼雞，高級超市買到的通常是法國的「普桑雞」，嫩口肉甜。</p><p>材料</p><p>春雞1隻（約350克）、蒜頭3粒、海鹽1茶匙、黑椒1/2茶匙、百里香4支、檸檬1個、橄欖油2湯匙；野米材料：野米100克（約1/2杯）、粗鹽1茶匙、橄欖油2湯匙、蒜茸1茶匙、甘笋200克、紅/黃椒共200克、鹽/黑椒各少許</p><p>做法</p><p>1.春雞洗淨，切成兩件。蒜頭切開，塗在雞上。把百里香的葉摘下，和海鹽、黑椒一起撒到雞隻內外，下一茶匙檸檬汁和橄欖油醃15分鐘。<br> <br> 2.雞放在烤盤中，以百里香支墊底，皮向上。放入預熱至200℃的焗爐焗20分鐘便成，上碟備用。<br> <br> 3.野米用粗鹽洗淨，浸20分鐘。甘笋及紅黃椒切細粒。起鑊下油炒香蒜茸，下甘笋及紅黃椒粒，慢火炒至略焦，下野米略炒，下水1杯，其間不時攪拌，煲約40分鐘，加鹽及黑椒調味即成上碟。</p><p>貼士</p><p>野米要用粗鹽抓洗，去草青及泥味。</p><p>香脆生果籃</p><p>0hr25min<br> <br> 賣相非常精美的甜品，阿晉說女孩子一定會喜歡。MascarponeCheese加蜜糖原來好美味，簡直殺死人！</p><p>材料</p><p>Fillo脆皮（FilloPastry）1包、牛油25克、Mascarpone芝士500克、蜜糖2湯匙、橙皮2湯匙（切粒）、士多啤梨100克、藍莓50克、紅桑子50克、薄荷葉1束、糖霜少許</p><p>做法</p><p>1.Fillo脆皮預先解凍。先取一塊，塗上溶化的牛油，鋪上第二塊，如此叠起六塊，切成四方形，做兩份。<br> <br> 2.找兩個直徑約9厘米的耐熱杯子，在內圍塗上牛油，把Fillo皮放進杯子內做成杯形。放入已預熱至220℃的焗爐焗10分鐘，從杯中取出Fillo脆皮籃置凉。<br> <br> 3.芝士和蜜糖一起放進大碗內，打拂至均勻，加入橙皮粒拌勻，倒進Fillo脆皮籃中。<br> <br> 4.士多啤梨切粒、藍莓和紅桑子洗淨，放到脆皮籃中，撒上糖霜加薄荷葉即成。</p><p>貼士</p><p>Fillo皮太亁會裂開，開封後應以濕布蓋着保持其柔軟，用完後必須密封雪藏。Fillo皮放進杯子後，有需要可裁剪一下，令尺碼更合適、賣相更誘人。</p><p>買定料明日教你煮餸<br>芒果探戈</p><p>海藻粉50克、椰奶/鮮奶各100毫升、芒果1/2個、芒果汁2湯匙、奇異果/士多啤梨各3片<br> </p><p>黃金雪球</p><p>清蒸蛋糕（切薄片）2塊、雪糕球1個、炸漿/麵包糠各適量
</p><p>芝麻糊焗蛋白</p><p>芝麻糊1碗、蛋白21/2隻、砂糖1茶匙
</p><p>甜心蕉點</p><p>香蕉1隻、炸漿適量、朱古力漿少許</p></body></html>