<html><header><meta charset="utf-8"><title>虛擬鍊車：<br>掃把佬、EVO鬥劈泥</title></header><body><h1>虛擬鍊車：<br>掃把佬、EVO鬥劈泥</h1><p>十幾年前，世嘉有兩大賽車遊戲雄霸機舖，一款係《Daytona》，另一款就係95年推出嘅《SegaRally》，機迷車迷日日入錢煲，跟機銀仔拍得住《街霸》！可惜世嘉後繼乏力，咁多年落嚟已無咩出色RacingGame，得《頭文字D》系列叫食到糊，《Daytona2》、《SegaRally2006》通通收晒皮，個個玩完嗌失望。<br><br>記者：徐影龍</p><p>筆者對每次世嘉有新賽車遊戲發表，都抱有極大希望，包括呢款正式登陸新世代遊戲機門檻嘅《SegaRallyRevo》，單睇圖片已叫人拍案叫絕；兩車越野賽道上惡鬥，飛沙走石不特止，泥巴更是滿天飛，黐晒上車身，比過往裙腳、頭唇只係泛黃來得更真實，遊戲開發引擎的確令人耳目一新。
</p><p>石仔泥巴都有影響</p><p>雖然詳細內容尚未正式公佈，不過從圖片中可看到必定做膽嘅越野辣車，如掃把佬WRX、標致206、Ford等，咁多出名靚車蒲頭，睇見已熱血沸騰，加上超細緻賽道同熱帶背景，越野氣氛出晒嚟，地下啲胎痕同石仔先恐怖，全部都係3D多邊形，唔似以前用2D貼圖就算，而且官方講明會有最新技術嘅物理運算反應，可能輾過粒石仔都會影響你入彎條線！咁高難度，對處理器及GPU運算速度絕對係一大挑戰！</p><p>出齊3大版本</p><p>遊戲理所當然對應網絡連線鬥車，不過從圖中來來去去只見小貓戰車兩、三部，希望並非機能問題而減少同場較量嘅戰車數目喇。<br> 世嘉已宣佈《SegaRallyRevo》跨平台推出，包括兩部新世代遊戲主機PS3及XB360，再加PC版本，暫定今年內推出，相信七月美國E3展完咗後，會有大量預告片及新圖再公佈。</p><p>相關網址： http://www.sega.com/e3/2006/announcements_tp.php?item=pr_20060428a </p></body></html>