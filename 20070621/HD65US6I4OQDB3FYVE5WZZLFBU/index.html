<html><header><meta charset="utf-8"><title>金手指：飛車搶劫　當場擊斃 - 孫柏文</title></header><body><h1>金手指：飛車搶劫　當場擊斃 - 孫柏文</h1><p>上個禮拜，葉劉淑儀話當年人大，監粗取消基本法保證所有香港居民兒女嘅居港權利，係「好果斷同有必要」。首先，當年殖民政府年代，雖然有好多人好怕共產黨解放香港，不過憑基本法22、24條，話香港居民兒女就有居港權利，就贏咗好多有非本港子女嘅香港家長歡心。<br> 雖然當時仲有人日日歌頌彭定康，希望可以永遠攬住英國人嘅大髀，不過呢班家長就日日祈禱，希望解放軍可以快啲嚟，基本法可以快啲落實。經過人大取消權利之後，呢班之前最支持基本法、最期望解放嘅香港人家長覺得點？孫柏文相信當年放喺灣仔人民入境事務處嘅幾個汽油彈，已經講得好清楚。深愛一個人，佢又畀咗你好多希望，不過最後俾佢捅一刀嘅感覺，呢班家長就最清楚。<br> 我想問葉劉：「你話嗰百幾萬個非本港子女嘅香港家長，會唔會覺得回歸10年值得慶祝呢？要睇幾多次『心繫家國』MTV先至會重新愛國愛港？如果有成百幾萬個子女，啲充滿仇恨嘅香港家長，為數又有幾多？」葉劉參選08立法會選舉，就真係要多謝多議席單票制。<br> 其實，好多喺特區對阿公抱着愚孝處事方法嘅人，都好似葉劉咁好鍾意政府「果斷」。<br> 越「果斷」越好。越「果斷」越有效率，越「先進」。<br> 喺葉劉做特首嘅世界當中，唔同意行政部門嘅決定，走去打官司，走去司法覆核，就係一個唔愛國嘅表現。因為會令外國人覺得特區政府無法「果斷」。所以今日就為大家提供咗一張圖片，畀大家知道葉劉做特首將會幾「果斷」。</p><p>輪商輸錢　我有快感</p><p>孫柏文相信喺特區股壇，輪商係第一被仇視嘅對象。雖然本人就對某輪后有個crush，不過撇除兒女私情，都絕對明白點解大家咁仇視佢哋。孫柏文絕對明白乜乜引伸波幅會影響啲輪嘅定價，不過都仲仇視佢哋嘅原因，就係因為佢哋好似永遠都冇得輸咁。<br> 點知，噚日同法國巴黎銀行窩輪部嘅朋友傾偈，孫柏文條氣順晒。因為佢話輪商雖然日日都賺你，不過賺埋賺埋可以一鋪過輸晒。例子有中石油，佢話對上六個月，中石油試過三次裂口高開（見附圖），輪商想追做對沖，點知一路追唔到。佢話相信好多輪商，喺呢三個交易日蝕咗嘅錢，就已經輸晒全年喺中石油出輪嘅盈利。唔好話我黑心，不過見輪商輸錢，真係令我有快感。我係咪變態？<br> 金手指網誌： http://phatdat.blogspot.com </p></body></html>