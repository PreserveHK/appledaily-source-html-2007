<html><header><meta charset="utf-8"><title>好想飛：10架電車長魚缸<br>岳岳吓等鯨鯊</title></header><body><h1>好想飛：10架電車長魚缸<br>岳岳吓等鯨鯊</h1><p>魔鬼魚BB出世了！一條長約190cm（嘩！成六呎長）的MantaRay魔鬼魚巨B女，於上星期六（6月16日）晚上10時25分，在沖繩美之海水族館「黑潮之海」內誕生。才闊別三星期，早知魔鬼魚太太咁快就做媽媽，我必定賴死不走，天天守在那個世上最大最美的水晶宮產房旁邊，見證那條首次人工飼養的魔鬼魚產子！<br>記者、攝影：鄒家鳳<br>鳴謝：EGL東瀛遊</p><p>三鯨鯊相聚只此一館</p><p>黑潮之海，其實是個長35米，寬27米，水深10米，海水容量7,500噸的大水槽，約相等於三個標準泳池的容量，是世界最大最美的水世界。尤其那個8.2米高、22.5米長，成10架電車咁長的觀景窗最有氣勢，我一口氣試着由左行到右，原來都要分幾鐘呀！<br> 這是全館77個水槽中、740種魚類、2萬1千條魚大本營裏，最寬敞的安樂窩。除了住有魔鬼魚，還有蘇眉、鯊魚、石斑等為鄰，有大有細一家親；不過論最具台型，當然是三條巨無霸大鯨鯊，最大那條足有5.5噸重、7.5米長，成架電車咁長㗎！所以每天都要食成20公斤的蝦仔魚仔微生物，咪成四包米咁重！牠們從左游到右，由右游上頂，兜個圈再游向左，儍儍戇戇漫無目的，此刻坐在魚缸前的我又何嘗不是，頭岳岳跟着兩邊走。喂，你那「黑潮三巨頭」究竟游到何年何月才可聚首一堂，讓我在這世上唯一能同時飼養三條鯨鯊的水族館內，拍下最震撼的一刻！</p><p>海星珊瑚任摸任玩
</p><p>水族館除了四方八面的魚群游來游去外，還有些可以讓你捉摸的海星珊瑚，「喂喂喂，唔好拿出水面，好易死㗎！」sorry，無心㗎！唔想累魚累物，我都係只宜參觀吓唔會游唔會郁的標本，好像6米長的深海巨型「魷魚屍」啦！又或者玩吓猜海產哪些部份有毒遊戲吧！還有還有，看看個別水槽內的古怪魚螢光魚獅子魚條紋蝦魚……唔得喇，再睇下去，唔捨得再食魚喇！</p><p>美之海水族館<br> 地址：沖繩縣國頭郡本部町字石川424號（海洋博公園內）<br> 電話：（81）980-483748<br> 交通：紀念公園前巴士站下車即達<br> 入場費：113.8元<br> 網址： http://www.kaiyouhaku.com </p><p>亁手淨腳潛入海底</p><p>老實說，對於我這個忌水怕水，游水浸親，飲水都會鯁親的人來說，大海從來都不吸引，只是來到沖繩，四方八面都是美麗沙灘，藍綠不同層次的清澈海水，總讓我心郁郁想跟大海靠近，越靠越近，甚至潛入海底，想越深越看得真，但又冇氧氣樽潛水衣潛鏡，又唔想濕頭濕腳濕身噃！<br> 冇問題，只要到布塞納度假區（BusenaResortArea），走過長長的棧橋，到離岸170米的展望塔，便可亁手淨腳看到水深2-4米的珊瑚魚蝦蟹。我們沿着旋轉樓梯一路轉一路拾級而下，越行越陰森……到了到了，但第一樣看到的，竟是一個個肥腰瘦腰，大pat細pat！無法啦，人人來到這裏，都是為看高高低低圓圓的藍色玻璃窗外世界，趴吓窗又何妨！除了平視，其實還可坐隻大鯨魚號玻璃底船俯視，如果你唔怕頭暈眼花，唔介意拋高拋低似過山車的話。</p><p>海中展望塔<br> 電話：（81）980-523379<br> 地址：名護市喜瀨部瀨名原1744-1<br> 交通：展望塔遊覽地前巴士站徒步10分鐘<br> 費用：63.2元（加乘坐玻璃底船126.4元）</p><p>琉球船P跳唱釣魚小手藝</p><p>坐玻璃底船，原來除了俯視魚群外，還有很多玩意，就由踏上WestMarine玻璃觀光船的夾板開始……<br> 縱使這天天氣預測，水流混濁，能見度低，但我們還是一意孤行。從船艙玻璃窗外望的水底，甚麼都添上一層薄霧似的，一群群魚游呀游，但根本就看不清是甚麼魚。「坐着看不清，不如釣上來慢慢欣賞啦！」我只是隨便說說而已，誰知轉頭船長手中已拿着魚竿，「釣魚嘛？」講笑咋，咁殘忍！</p><p>19歲大男孩船上一腳踢</p><p>我唔肯釣魚，他們又出另一法寶，甚麼？唱歌彈三昧線！你估船P咩！是的，不過是傳統的「琉球船河」，唱着沖繩老歌，還教我彈三昧線，打三板，看很易做卻很難，最後還跳埋沖繩舞，扭左扭右，身手靈巧的我，這個最易。但我又嫌老土呀！「不如做貝殼風鈴啦！」吓，教唱歌跳舞係你，教做風鈴又係你？一個19歲大男孩與儀和樹，身懷各項絕技，除了駕船由頭到尾一手包辦，只在船上工作半年，天天與海為伍，賞魚為樂，真令人羨慕。</p><p>WestMarine<br> 地址：沖繩縣那霸市通堂町2-11樓<br> 電話：（81）98-8660489<br> 網址： http://www.westmarine.co.jp </p><p>出門handbook
</p><p>簽證：持BNO或香港特區護照均免簽證，可停留3個月。查詢：25221184（香港日本領事館）<br> <br> 旅行團：直航日本沖繩島、海洋博公園美之海水族館、玉泉洞、Outlet購物等超值抵玩四天團（JKNF04/JKNE05）$5,199起。查詢：23152000（東瀛遊）<br> <br> 貨幣：100日圓約兌6.32港元<br> <br> 電壓：100V，兩腳直插座<br> <br> 時差：比香港快1小時<br> <br> 國際電話區號：81<br> <br> 旅遊查詢： http://www.ocvb.or.jp/ </p><p>下周日本沖繩多雲間中有陽光，26~28℃</p></body></html>