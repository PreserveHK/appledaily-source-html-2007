<html><header><meta charset="utf-8"><title>新Game王：古典音樂辟邪<br>扮蕭邦殺妖魔</title></header><body><h1>新Game王：古典音樂辟邪<br>扮蕭邦殺妖魔</h1><p>你問我呢類熱血青年會唔會坐定定陪你欣賞蕭邦音樂？梗係no啦！不過XB360就認真沙膽，居然推出一款以蕭邦做主角嘅ARPG（動作＋角色扮演遊戲）──《TRUSTYBELL蕭邦之夢》。玩法並唔似鋼琴機考吓反應就算，而是有晒故事、劇情、戰鬥策略，而蕭邦更會帶領一班兄弟殺入邪惡政府總部。雖是以暴易暴，但好多謎題都要憑音樂知識解決，建議各位買定一對高音甜、中音準、低音勁嘅喇叭，慢慢欣賞呢隻遊戲！<br>記者：陳國輝</p><p>最後一個夢……</p><p>故事發生於1849年秋天，波蘭天才鋼琴家蕭邦在即將離世前，突然夢見佢最後一個夢。在夢境裏，所有患上不治之症嘅病人，都擁有神奇魔法，可以替人治病；與此同時，佢仲遇上一名同病相憐嘅女仔POLKA，為咗扭轉兩人嘅命運，於是展開遊戲嘅序幕。</p><p>考你音樂造詣</p><p>表面上，《蕭邦之夢》係一隻動作＋角色扮演嘅遊戲，玩家需要不斷儲經驗值，提升level，才能對付大佬；但實則故事內容與音樂有非常密切關係，例如場景配樂、戰鬥方式，甚至故事解謎部份，都流露出蕭邦作品嘅特色，甚至牽涉樂理範疇。能唔能夠完成遊戲，就要睇你嘅音樂造詣有幾高喇！</p><p>以樂理術語命名</p><p>玩不同地形是每隻RPG遊戲嘅特色，《蕭邦之夢》用上3D構圖，加上簡單嘅日式動畫風格，雖然靚，但唔算極品。不得不提係故事裏面嘅人名、地名以及招式名稱，全冠以樂理術語，例如男主角ALLEGRETTO，意思解作「快板」；另外，有個大草原叫RITARDANDO，意思係漸慢速度，當玩家進入呢啲場景時，遊戲就會奏出一段合乎天時、地利、人和嘅蕭邦作品，勁有mood。</p><p>分個人及團體等級</p><p>《蕭邦之夢》另一特色，係戰鬥風格會隨時間而改變，遊戲分個人和團體等級兩種：個人等級，即角色升level後，其生命值、攻擊力以及防衞力都會提升；團體等級則指擊敗Boss後，所有成員都會一齊提升level，當團體等級為Level1，戰鬥會採取簡單回合制，玩家會有時間部署；升上Level2後，則演變成即時戰鬥模式，所有策略要即時決定。</p><p>ALLEGRETTO
</p><p>小偷一名，表面上說話態度令人討厭，骨子裏卻重情義。
</p><p>POLKA
</p><p>識用魔法救人，自己卻患上不治之症，遇上蕭邦後才燃起求生意志。</p><p>FALSETTO</p><p>性格火爆，動不動就用拳頭解決問題。</p><p>JITTERBUG
</p><p>反政府組織首領，屬於冷靜型戰士，擅長用大刀殺敵。</p><p>俄國冠軍演奏</p><p>遊戲過程中會聽到好多蕭邦作品，擔任鋼琴演奏嘅嗰位高手，係曾奪1985年「華沙蕭邦鋼琴大賽」冠軍嘅俄羅斯鋼琴家StanislavBunin，亦曾為紀念蕭邦逝世150周年進行錄音。</p><p>Game友點睇？</p><p>任記Wii迷Davy<br> 「Wii嗰隻音樂體感遊戲勁好笑，雖然《蕭邦之夢》係ARPG遊戲，但都叫過吓手癮！」</p><p>結他機老手Kenneth<br> 「隻game好有驚喜，因為場景與蕭邦音樂配合得天衣無縫。」</p><p>PROFILE</p><p>機種：XB360<br> 類型：ARPG<br> 開發商：BandaiNamco<br> 玩家：1-3人<br> 售價：$299</p></body></html>