<html><header><meta charset="utf-8"><title>中環在線：京士柏山輸400萬人賺佢蝕 - 李華華</title></header><body><h1>中環在線：京士柏山輸400萬人賺佢蝕 - 李華華</h1><p>最近豪宅銳不可擋，創新高、甚至追過97年癲瘋價嘅成交不絕於耳。不過，近排市區豪宅新貴幾乎轉親手都賺嘅時候，由亞洲股神四叔李兆基嘅恒地發展，座落九龍市區中心點嘅何文田豪宅洋房京士柏山，早幾日錄得一宗大幅蝕讓成交，賣方揸貨唔夠兩年，勁蝕400萬。俗語話，有人富貴有人愁，真係冇講錯。<br> 剛錄蝕讓嘅係一間3401呎雙號屋，原業主05年9月以4700萬元向發展商買入，唔知係咪等錢周轉，定係逆市對後市唔睇好，所以勁蝕都要急住放，起初叫價4500萬，之但係放咗成半年都冇乜聲氣，所以減多200萬平賣。<br> 美聯物業鄭卓帆話，買家見有筍嘢，況且發展商仲有貨賣，呎價要成1.5萬銀，相比呢件二手貨，4300萬有交易，呎價1.26萬左右，比二手市價都平5%，所以就扑鎚買入一嘗住獨立屋滋味。</p></body></html>