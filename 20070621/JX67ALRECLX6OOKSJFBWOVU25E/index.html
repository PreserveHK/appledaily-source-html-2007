<html><header><meta charset="utf-8"><title>中環在線：阻睿富上市領匯翻版 - 李華華</title></header><body><h1>中環在線：阻睿富上市領匯翻版 - 李華華</h1><p>近期新股表現一般，上星期掛牌嘅天能動力招股期間受到鉛污染影響，當時即澄清件事已經解決，冇再受到村民投訴或索償。聽日上市嘅睿富房托，亦有相似遭遇。<br> 話說睿富招股截飛冇幾耐，就爆出京懋中國資產管理公司，向佳程房地產開發公司追討管理費700萬元人仔。原本佳程應該由05年起每年科水120萬美金管理費，但佳程至今只畀咗70萬元人仔，於是京懋就透過仲裁追討款項。睿富上市集資，正正係向佳程房地產開發買入北京佳程廣場。呢單嘢唔遲唔早，傳媒正正喺睿富招股截飛當日收到，唔通有人想抄盧婆婆條橋，阻呢隻Reit上市？</p><p>搵法律顧問做功課</p><p>睿富噚日發通告，澄清仲裁申索係針對北京佳程房地產開發，而唔係上市公司睿富嘅一部份。睿富仲自動波問埋中國法律顧問意見，話即使仲裁申索成功，都唔會對睿富持有佳程廣場嘅業權產生不利影響，更加唔會對佢產生任何留置權或產權負擔，甚至對上市都冇造成重大不利影響；咁即係好難做領匯翻版啦。<br> 講係咁講，但天能動力上市後股價表現平平，今個星期已經跌穿招股價，睿富上市後股價表現，就睇投資者對佢有冇信心喇。</p></body></html>