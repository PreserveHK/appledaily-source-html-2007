<html><header><meta charset="utf-8"><title>廉宜販：9成新陳列品開倉<br>$2,990買32"BenQLCDTV</title></header><body><h1>廉宜販：9成新陳列品開倉<br>$2,990買32"BenQLCDTV</h1><p>陳列品，行內人又通稱「陳立品」！嚟緊屯門嗰邊開始一連3日，搞咗個擺明車馬「陳立品」開倉：「對我哋嚟講！做過Demo、喺櫥窗曬過太陽、甚至開過箱都算陳列品！」記者現場瞄過，貨品基本達9成新！必搶筍貨係$2,990嘅32"LCDTV、$100藍芽立體聲免提，折扣率高達三至七折，代理話明仲會包起1個月保養，啲貨唔係有番咁上下底子，邊夠膽呀？<br><br>記者：馮冠芝<br>攝影：陳盛臣</p><p>最平LCDTV<br>BenQVL3231</p><p>原價：$7,980<br> 開倉價：$2,990（陳列品）<br> 數量：2（每人限購1部）<br> <br> 「一定係大陸雜嘜！」錯！今次益街坊作係台灣BenQ出品，32吋16:9闊螢幕LCDTV，玩上1080i，配一個HDMI端子，開住嚟等高清廣播同接駁PS3打機絕冇問題！32"呢種中細Size，AV場一向最好賣，離譜開倉價$2,990，銀碼細就更見搶手；現場所見機身新淨，其中一部略有膠紙迹，但問題不大。</p><p>Nano專用小喇叭<br>i-CribPortableMiniSpeaker</p><p>原價：$398<br> 開倉價：$250（陳列品）<br> 數量：大量<br> <br> 想同情人Share聽歌仔，一人一邊耳筒雖甜蜜，但好易甩；用呢部迷你揚聲器就得，佢外形細如一支小電筒，只需3粒AAA電池就播足6個鐘，專為iPodNano用家而設。</p><p>立體聲耳筒<br>LansoA8-2</p><p>原價：$398<br> 開倉價：$100（陳列品）<br> 數量：大量<br> <br> 𠵱家潮玩手機聽歌、飛走MP3機，呢部LansoA8-2對應A2DP，如果手機都食得起，可靚玩藍芽無線立體聲聽歌；連機身仲有個小線控，方便玩選曲、播歌同音量加減。</p><p>DVD薄身機<br>HyundaiTBHDVD-356</p><p>原價：$499<br> 開倉價：$299（全新）<br> 數量：大量<br> <br> DVD機雖越出越平，不過國產機又點及韓國貨咁穩定。DVD-356玩純白纖薄機身，橙色顯示字體夠搶眼，可選擇16:9及4:3顯示模式。</p><p>1,000dpi光鼠<br>LogitechOpticalMouseUSBMouse</p><p>原價：$128<br> 開倉價：$70（全新）<br> 數量：大量<br> <br> 呢樣嘢！係每日比你揸筆、揸女朋友隻手更耐嘅嘢——Mouse；Logitech已係當中名牌，行光學、精確度達1,000dpi，包保聽教聽使。</p><p>SamsungSS-3665
</p><p>原價：$428<br> 開倉價：$100（全新）<br> 數量：大量<br> <br> 係喇叭、MiniHi-Fi混合體！除可當2.1揚聲器，備有USB插口可駁MP3聽歌，機身仲配置有FM收音機同遙控設計；最正係木機箱設計，聲音圓潤好多。</p><p>食盡FullHD<br>BenQVL3735</p><p>開倉價：$5,990（陳列品）<br> 原價：$9,900<br> 數量：5<br> <br> 由價錢睇，BenQ呢部37吋減幅較細，但要留意此機對應1080p，解像度食盡1,920×1,080，今次開倉更是近市價5折！32"LCDTV減價夾埋只得2部，如果你真係咁唔好彩排第3，都仲有呢5部37吋LCDTV等住你。</p><p>DVD錄影機<br>HyundaiTBH-8311DVD（上）<br>HyundaiTBH-8020DVD（下）</p><p>開倉價：$680（全新）<br> 原價：$1,180<br> 數量：大量<br> <br> 兩部DVD錄影機同為韓國品牌；同玩燒DVD+R/RW、支援逐行掃描，機身設有IEEE1394駁DV；留意8020會多個G-code錄影功能！</p><p>DLP大投影<br>BenQPB6110</p><p>原價：$6,990<br> 開倉價：$2,990（陳列品）<br> 數量：1<br> <br> PB6110靚玩DLP、16.7萬色，最大可以投影250"；小記最愛係1,500流明，一般室光情況下都可照玩；現場睇好多附件都未開封，9成新以上！隨機附送機袋、卡片形遙控。</p><p>開倉資料<br>「屯門夏日開倉大優惠」</p><p>日期：2007年6月22至23日<br> 時間：早上10:00－下午5:00<br> 地點：屯門新安街3號田氏廣場19樓B室<br> （所有貨品設1個月保養，不設送貨服務）<br> <br> 交通資料<br> 要執平嘢就要付出代價！首先就要長途跋涉入屯門，但都要識點去㗎！可選乘西鐵到屯門站A出口，沿杯環路直行約5分鐘（於消防局對面）即抵上址。<br> <br> 至於巴士方面，荃灣地鐵站（南豐中心巴士總站），可乘66X至屯門消防局站下車，亦可直達。</p></body></html>