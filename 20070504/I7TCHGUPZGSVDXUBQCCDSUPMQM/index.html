<html><header><meta charset="utf-8"><title>騎呢零食：騎呢王青芥核桃糖<br>似咬硬膠</title></header><body><h1>騎呢零食：騎呢王青芥核桃糖<br>似咬硬膠</h1><p>「嘩！做咩畀啲咁古怪嘢我食？好似食緊膠呀！」「無呀，見粒糖幾得意，味道又怪，咪買嚟試吓囉，點知真係好難食呀！」騎呢永遠係賣點，越騎呢越吸引，正所謂好奇之心，人皆有之，若嫌零食食得多無新鮮感？試過以下介紹的騎呢零食之後，你就發覺原來簡單平凡才是美。<br>記者：梁學文<br>攝影：伍慶泉<br>Model：Tiffany</p><p>No.1　青芥辣軟糖核桃夾心$12.9（a）</p><p>騎呢指數：★★★★★（5個★爆燈）<br> 騎喺邊度：又辣又甜又攻鼻，好味？<br> <br> 口感：入口初初好硬，嗒嗒吓會變軟。味道開頭甜甜哋，之後開始有少少攻鼻，食到尾仲會食到核桃味。不過，好多人放入口，兩秒即??！</p><p>No.2　番茄糖$11.9（a）</p><p>騎呢指數：★★★★<br> 騎喺邊度：你有冇食過硬番茄？<br> <br> 口感：雖然放入口唔夠1分鐘，但係已經食到好重嘅番茄味。如果你好怕食番茄，千祈咪試，因為像真度高。不過有番茄味得嚟又有甜味，有點奇怪。至於點解我淨係放入口1分鐘？因為唔知自己食緊乜！&#13;</p><p>No.3　TerraBlues美國天然藍薯片$25.8（a）</p><p>騎呢指數：★★★1/2<br> 騎喺邊度：藍色薯片好似發咗霉。<br> <br> 口感：入口硬硬哋，無薯片咁脆但有咬口，味道似芋頭，又似糖心番薯，甜味較重。1個價錢3個味道，抵！藍薯仔係生長喺美國南部的罕有薯仔類型，營養價值比一般薯仔高。</p><p>No.4　韓式年糕脆條$6（b）</p><p>騎呢指數：★★★★<br> 騎喺邊度：講到明係脆條，結果係好軟。<br> <br> 口感：入口有些少辣，跟韓式辣年糕的味道差唔多。嗒落辣中帶甜，食到尾甜味會重過辣味。如果唔話我知係軟軟哋，仲以為漏咗風腍咗，其實係咪可以改名叫軟條呢？</p><p>No.5　叮叮Pizza$12（b）</p><p>騎呢指數：★★1/2<br> 騎喺邊度：零食都可以翻叮？<br> <br> 口感：Pizza仔可以放入微波爐，叮完之後芝士會溶，好好味！有得玩又有得食，一次過滿足兩個願望。要注意，盒面話用700W微波爐叮20秒，其實叮10秒就夠，叮20秒個面會燶。</p><p>30人試食結果</p><p>喺街頭做過小調查，訪問咗30人，畀人試食騎呢零食。試完，8成人都話Wasabi核桃軟糖好騎呢，冇1個人可以食晒粒糖，一咬已經𦧲都𦧲唔切；不過，亦都有人力撐話夠特別，一定會推介畀朋友㖭！證明騎呢真係有市場㗎！</p><p>新品上架<br><br>朱古力類<br>六花亭大地朱古力$59.9（b）&#13;</p><p>朱古力味較濃，入口幼滑。</p><p>Look生果朱古力$9.8（b）
</p><p>Look生果味朱古力，1包有4種口味，包括香蕉、菠蘿、蜜瓜同士多啤梨。</p><p>芒果味百力滋$14.8（b）
</p><p>最新口味百力滋，芒果味重，入口似食緊芒果。</p><p>糖果類<br>草餅棉花糖$10.9（c）</p><p>入口煙煙韌韌，稍嫌甜了點。</p><p>明治士多啤梨芝士球$21（a）</p><p>芝士球有3種口味，包括士多啤梨味、原味同葡萄味。</p><p>脆片類<br>沙律蝦片$8.8（b）</p><p>蝦片入口香脆，內裏有芝士沙律醬，夠驚喜。</p><p>雞髀脆片$8.5（b）</p><p>怕辣的唔好試，因為極辣！好刺激！</p><p>（a）西田超級市場<br> 地址：沙田新城市廣場3期<br> <br> （b）sweethk（31768333）<br> 地址：尖沙嘴半島中心1樓184A<br> 網頁：www.sweethk.com<br> <br> （c）Great<br> 地址：金鐘太古廣場地庫&#13;</p></body></html>