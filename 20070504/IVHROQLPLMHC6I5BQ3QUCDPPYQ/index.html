<html><header><meta charset="utf-8"><title>數碼達人：SEK810i執相王<br>影相靚爆唔使補妝</title></header><body><h1>數碼達人：SEK810i執相王<br>影相靚爆唔使補妝</h1><p>攝影師成日話，化完妝先上鏡嘅人，膚色同精神都會好啲！但話時話，若然簡單影三幾張Snapshot，如此家常便飯嘅玩法，又使乜多此一舉兼嘥晒時間呢？索愛啱啱推出呢部K810i，擺明係一款升級版手機，但絕技之一嘅《PhotoFix》（相片修正）分唇你不得不佩服，佢能夠將黑位、暗位執到靚一靚，連女士們未化妝嘅面上黑頭、暗瘡都執得走，你話幾厲害！<br>記者：陳國輝<br>攝影：陳偉強<br>ImageGirl：Chimpy</p><p>5、6秒執張相</p><p>《PhotoFix》與平時用慣嘅DC分唇有啲唔同，一般呢類功能，都要在影相之前喺Menu內預先開啓，然後再進入拍攝模式；不過K810i講到明呢個係「執相」功能，喺要影完先執！好處係大家可以覺得有需要先至用，比較富靈活彈性；使用方法是先試拍一張相，跟住就可以揀《PhotoFix》等手機內處理器幫你執相；需時大約5至8秒，咪以為Hang機喎！之後仲有即時效果作比較，啱嘅話再儲存都未遲。</p><p>執相功能快格</p><p>拍室內　環境更靚</p><p>知道佢係以執光啲嚟整靚張相，就以經常影到Under嘅室內環境再作試拍；例如地鐵月台，環境光源一般都唔夠充足，使用《PhotoFix》可令整體光度提升，最明顯係人嘅膚色同天花牆身，真係當堂靚晒！不過提醒大家如果用《PhotoFix》執Normal曝光相片時，係會令相片白濛濛一片㗎（曝光過度！），所以咪亂用呀！</p><p>2秒對焦　反應依然快</p><p>K810i屬於Cyber-shot系列之一，講到最耍家成名絕技，當然係影相行先！除咗新增《PhotoFix》之外，其餘Snapshot功能查實跟上一代K800i分別唔大，鏡頭繼續支援320萬像素，亦內置BestPic、Xenon閃光燈以及防紅眼等分唇，可謂針對影人而設。至於自動對焦方面，反應仲係咁快，只需將鏡頭對準物件約2秒，對焦框已可鎖定目標，小記試過幾隻大牌子影相手機，論速度與質素之間，似乎仍然以Cyber-shot系列最強。</p><p>畫面好流暢</p><p>《蜘蜘俠3》啱啱上映唔夠一個禮拜，今次K810i仲食住條水內置該電影2分鐘Trailer，用嚟測試畫質；機身採用2"QVGA芒，唔算係好Wide，不過解像度高，睇片嗰時亦唔察覺起晒狗牙，過程相當流暢兼唔窒格；但由於電影黑位太多，亦暴露咗K810i屏幕光度不足問題，喺室外環境下經常反晒光。</p><p>新歡、舊愛拼一拼</p><p>Profile</p><p>制式：WCDMA及GSM三頻<br> 體積：106×47×17mm	重量：108g<br> 屏幕：2”26萬色TFT芒<br> 通話時間：600（2G）/155分鐘（3G）<br> 備用時間：400小時<br> 主要功能：320萬像素相機、自動對焦、Xenon閃光燈、相片修正、BestPic、防紅眼、A2DP、支援最高2GBM2卡、FM收音機<br> 顏色：寶石藍、香檳金<br> SonyEricsson（82038863）</p></body></html>