<html><header><meta charset="utf-8"><title>影音試團：唔使靠電腦<br>硬碟Hi-Fi　4萬首歌任聽</title></header><body><h1>影音試團：唔使靠電腦<br>硬碟Hi-Fi　4萬首歌任聽</h1><p>仲覺得Hi-Fi只係用來聽歌、聽收音機的話，你就落伍喇！SONY最新推出，名為GIGAJUKEHi-Fi音響，就內置有80GB硬碟，可以存放4萬首以上歌曲，成為一部聽不完點唱機！另外當趕住出街時，又可將心水歌曲直接抄錄進MP3內，完全唔使經電腦，對於一啲唔想下下用「腦」嘅用家，GIGAJUKE實在方便！<br><br>記者：許福合　<br>攝影：何家亮<br>Model：Mandy</p><p>硬碟80GB歌曲分23類<br></p><p>一般Hi-Fi只播音樂，GIGAJUKE就要身兼多項工作，除播放，更要負責埋儲存、錄歌、下載工作，務求令用家即使家中無電腦，仍然可享受數碼音樂嘅方便，其重點功能係內置一個80GB硬碟，能以MP3、ATRAC或PCM格式儲存4萬首歌曲。傳統高容量MP3機都會具備歌曲分類功能，GIGAJUKE更進一步設有智能分析歌曲x-DJ，自動將歌曲分為23種頻道，好似純播歌電台一樣！至於要將歌曲儲存，亦有多種方法，機背設有網絡介面可以直接電腦抄歌，而另外更可以從CD上將歌曲錄製成MP3，而錄製速度更高達16倍，例如一首4分鐘歌曲，只要15秒就完成！用家亦可選擇類比音頻輸入歌曲，不過速度自然只能1:1！</p><p>「分唇」齊同電腦一樣
</p><p>GIGAJUKE始終係一部Hi-Fi，外形並無奇形怪狀之處，最搶眼都仲係個4.3吋屏幕，當播放歌曲時，可以顯示詳細資料，包括歌手同歌名等，部份歌曲甚至可以加插顯示唱片封套，玩法完全同電腦一樣！作為家中MP3音樂集合點，淨喺屋企聽有啲浪費，所以佢亦具有將歌曲（透過USB）傳送到手提裝置功能，支援機種包括SONYWalkman、SEWalkman手機、PSP或部份兼容MP3機等，傳送速度高達50倍，74分鐘音樂只需90秒時間！
</p><p>機身Snapshot</p><p>同場加映藍芽音響
</p><p>SONY同期有兩款具備藍芽技術音響組合推出，一部用DVD另一部為CD，皆設有藍芽技術，可將音樂無線傳送到藍芽手機、耳筒及電腦等。
</p><p>查詢：SONY（23452966）
</p></body></html>