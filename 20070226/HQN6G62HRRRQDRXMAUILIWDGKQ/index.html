<html><header><meta charset="utf-8"><title>好想飛：八字爬橋　High到想跳海</title></header><body><h1>好想飛：八字爬橋　High到想跳海</h1><p>我從未想過會在一個旅程上經歷幾個人生的第一次，唔識游水但膽粗粗學人去滑水；唔識揸電單車卻學人去坐「哈利」，邊坐邊擔天望地仲玩180度轉身自拍；未食早餐就學人登上百幾米的大橋去吹吹風，自己腳軟，班組員就睇到笑。今次澳洲悉尼之旅上天下海兼風馳電掣，一句講晒：爽呀！<br><br>記者、部份攝影：梁美甜<br>部份相片提供：BridgeClimbSydney、Letsgosurfing<br>鳴謝：TourismAustralia、DiscoveryNetworksAsia</p><p>全新路線隨時腳仔軟</p><p>問起悉尼市地標是甚麼，當然是歌劇院和悉尼海港大橋，悉尼歌劇院就隨時都可以參觀遊覽，但有134米高的海港大橋就未必隨時可以「遊」一番，事關要pay兼預約囉！連快去伊拉克打仗的哈利王子都帶大班朋友仔一齊上大橋來一個TheBridgeClimb走一轉，路線簡單只是行個U字就返來，說的並不是指王子怕難怕辛苦，只是當時還未有新路線。<br> 新路線叫TheDiscoveryClimb，叫得Discovery，無行得刁鑽又點得來「新發現」呢，就齊齊上橋打八字吧！要有新發現難度自然高，又要小心碰頭撞腳扣安全繩之餘，奉勸各位仲要記得「擔天望地」睇風景，要不就錯失了許多的優美景致了！<br> 不過，領隊兼教練會在途中停一停，講解一下歷史兼介紹周邊建築和風景，這時記得順道吹吹風欣賞悉尼達令港。說真的，居高臨下望向達令港，海水折射陽光而造出一個波光「閃」影的壯麗場面，我就鍾意到暈，定睛看上幾分鐘都覺得非常享受。<br> 兜兜轉轉，電門又開又閂，打了好幾個八字之後，終於來到橋頂，不知是風大抑或是沒有食早餐，腳仔軟㖭，不過面對壯麗景觀以及少少虛榮心（新路線並未有太多人行過），就覺得很值！我還奇想來一個BungeeJump就激上激了！我建議大家選擇日出或日落來「爬」，因為美之外，還很浪漫！</p><p>BridgeClimbSydney</p><p>路線：TheBridgeClimb及TheDiscoveryClimb<br> 價錢：平日成人約港幣$1,030<br> 　　　日出及日落時段成人約港幣$1,518-$1,799.5<br> 訂購及查詢：www.bridgeclimb.com（要預約）&#13;</p><p>風馳電掣哈利遊頭髮亂了<br></p><p>我從未去過悉尼加上膽子都幾大，於是選擇了來一個MotorbikeTour兜番轉，要坐電單車就當然要坐最cool的Harley啦！由於tour彈性大，大家可以一早和旅遊公司選擇起點和終點。誰叫我剛「爬」完橋，就當然選在悉尼海港大橋旁上車啦，戴上頭盔穿上皮褸，頓覺自己型了好多，即時雀躍不已，坐上車聽到隆隆聲就控制不了自己，忘我地伸起雙手感受強風迎面而來的快感，車手Billy即時喝我「收手」，好吧我收手，但就左擰右擰不停拍照拍個夠，Billy見我坐不定又拍不停也沒奈何，只是笑「Becareful」就專心駕駛！我選了一個小時的tour，所以由岩石區開始繞市中心一圈，再兜向市南及市北，看一看環形碼頭、悉尼歌劇院、皇家植物公園、悉尼塔、上高速公路過隧道等等再回到酒店作為終點，下車第一個感覺是「咦？為甚麼條腰那麼累呢？」雖然幾百元略貴，坐完頭髮更亂到得人驚，但又真係好過癮！<br> </p><p>EasyriderMotorbikeTours
</p><p>價錢：每小時港幣$610，路線可商議。<br> 查詢：www.easyrider.com.au</p><p>衝浪遇上無上裝女郎
</p><p>我不諳水性，但去到澳洲最著名兼歷史悠久的衝浪天堂—邦戴海灘（BondiBeach），就膽粗粗穿上wetsuit一齊去衝浪，誰知不玩還好，一玩就上癮！教練會由姿勢動作開始逐個step教，要衝浪首先要搵浪，浪在海邊對十幾米，要衝就要拿着板行出去，雖然自問並不嬌滴滴，途中還是會被浪衝返岸邊好幾米，路途認真「險阻」；見有大浪來，未上板就已經反，不知經歷幾多次失敗，以及喝了不知幾多口鹹到暈的海水之後，終於可以成功乘浪衝回岸，實在興奮，怎知不知從哪裏來了個無上裝金髮女郎，好彩我唔係男士，否則掛住昅，實浸死！我在試多好幾次之後，除了安全衝回岸之餘更可以站在板上—幾秒鐘咁多啦，但已開心到暈！成班友人只有我一人不諳水性，卻是第一個可以站在板上兼時間最長的一人，這件事情實在值得炫耀一番，哈哈哈！
</p><p>Letsgosurfing
</p><p>價錢：1人連器材2小時約港幣$420起<br> 租賃：可單獨租滑板潛水衣等器材，價錢由港幣$152起。<br> 查詢：www.letsgosufing.com.au</p><p>澳洲悉尼寄明信片回港，需$0.95澳元，約$5.8港元。</p><p>出門handbook</p><p>簽證：持特區護照或BNO均不用簽證。<br> 查詢：25854139（澳洲領事館）<br> 機票：乘搭維珍航空直飛悉尼來回機票，價錢港幣$3,950起。查詢：27302800（學聯旅遊）<br> 酒店：FourSeasonSydney<br> 查詢：www.fourseasons.com<br> 旅遊查詢：www.australia.com（澳洲旅遊局）<br> 貨幣：1澳元約兌6.1港元<br> 語言：英語<br> 時差：較香港快3小時<br> 電壓：220V，使用三扁腳倒八字插頭<br> 長途電話國家及區域號碼：61&#13;</p><p>今日悉尼</p><p>氣溫20至23℃<br> 濕度53％　　</p><p>3-5月：秋天，早晚溫差大，平均溫度為12℃-21℃。<br> 6-8月：冬天，平均溫度為8.6℃-17℃。<br> 9-11月：春天，平均溫度為17.3℃-22℃。<br> 12-2月：夏天，陽光充沛，最高溫度約30℃，最低約18℃。</p></body></html>