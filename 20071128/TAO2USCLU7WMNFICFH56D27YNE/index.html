<html><header><meta charset="utf-8"><title>金手指：為公義　政府社工減酬！ - 孫柏文</title></header><body><h1>金手指：為公義　政府社工減酬！ - 孫柏文</h1><p>噚日，應承大家繼續講滙豐將「癌症」SIV注入身體。不過今日想講可以扭轉國運嘅嘢先。話到明癌症，等到下個禮拜都應該未死，到時續談。<br> 噚日，孫柏文經過灣仔，諗住去胡忠大廈，搭巴士去中環。點知，嗰度個巴士站被警方勒令暫停使用，因為附近有大群社工罷工要求同工同酬，搞到我要行多一個站。</p><p>應該減半</p><p>行過啲示威者時，我真係有啲驚。因為一班覺得孫柏文唱歌，同張學友唱歌應該有「同酬」嘅人，真係唔知佢哋會點做。當然，我明白點解社工覺得不公平。<br> 例如，不排除有張學友fan屎，覺得佢唱歌同孫柏文一樣咁好。不過張學友喺私人市場出唱片，我就係政府請嘅「社會歌手」。張學友出唱片賺嘅錢只得我嘅一半，所以要求「同工同酬」。講真，如果歌迷覺得張學友唱歌同孫柏文一樣好，就應該立刻要求政府將我嘅薪酬減一半。<br> 因為除非我唔唱轉行，政府將我嘅薪酬減半，我都會繼續做公僕，貢獻社會，因為走出嚟出唱片，薪酬都係咁。同一邏輯，達到同工同酬目的嘅最好方法，就係將不合理咁高人工嘅政府社工薪酬減半。仲有，慳番嚟嘅錢，就可以做多啲醫療、教育等。為公義政府社工立刻減酬。<br> 早前，法國新總統Sarkozy（薩爾科齊），面對鐵路工人罷工，都冇向呢啲既得利益集團屈服，佢大獲全勝，被譽為80年代「戴卓爾夫人打礦工，扭轉英國國運」式嘅勝利。工人罷工嘅神髓，係要令各界覺得佢哋非常重要。鐵路工人罷工，交通網癱瘓，非常重要，Sarkozy仍勝。社工罷工…Idon'tknow。</p><p>加幾多分？</p><p>我哋特區就冇咁好彩，有個競選時大大聲話會打工會，一人一票選出嘅領袖。因為睇吓七．一前，一班班醫生等嘅高薪厚職工人，要求政府合埋眼一刀切加薪。政府嘅答覆？就有如一位老師，被一群學生要求合埋眼一刀切加分時，問啲學生：「加幾多分？」<br> Sarkozyvs曾蔭權。歷史會覺得邊個係真正嘅政治家？如果有普選，我買曾蔭權。<br> 金手指網誌： http://phatdat.blogspot.com </p></body></html>