<html><header><meta charset="utf-8"><title>SnaptoBlog　Miki拍住NV20</title></header><body><h1>SnaptoBlog　Miki拍住NV20</h1><p>好多人玩相機都有自己心水要求，有人要高像素，有人要夠輕夠細，有人要簡單易用，亦有人要有多功能。Miki就揀中Samsung新機NV20，貪佢外形夠型格，仲配埋1,200萬高像素，其實NV20個樣已經好煞食，Classic古典外形配最新相機功能，新手老手都覺得吸引。<br><br>記者：許福合<br>攝影：陳盛臣</p><p>型格外形易襯衫
</p><p>Miki就話最愛行街邊玩邊影相，原來佢影埋影埋，仲會放上網同Fans分享。而佢揀相機的條件，其實都好大路，同好多女仔一樣，外形至上，新出的這部NV20就是她的心水。NV20擁有一個古典設計嘅機身，夠晒型格，而且黑色機身好易襯衫，鏡頭旁邊仲有個藍圈，屬於同系列標誌，雖然無實際作用，不過撞起色都幾靚！<br> NV20雖然話有個古典外形，不過絕對唔算大部，厚度更只有18.6mm，放落牛仔褲都無問題。而且機身因為用上鋁金屬外層，摸上手感覺硬淨，手感亦佳，唯一要彈係閃燈，有需要會自動彈起，力度頗大，隨時被嚇親！&#13;</p><p>1,200萬像素曬大睇
</p><p>Miki另一個揀機要求，就係相機解像度，NV20可以話達到最頂級之列，採用1,210萬像素CCD，無論曬相或放大睇都夠用。配合的鏡頭更係德國名廠Schneider-Kreuznach非球面鏡頭，提供3倍光學變焦，畫面質素相當有保證！另一特別賣點係機背2.5吋屏幕，下方及右邊都有一排按鍵，可直接按照屏幕顯示，快速調校各項相機設定，唔使再走入Menu內慢慢搵，非常方便。NV20當然唔會缺少防手震及人臉對焦功能，而ISO最高亦可用到3200，夜間拍攝亦可拍攝到穩定相片。用相機拍片亦好多人用，NV20可以攝錄每秒30格640×480MPEG4影片，而且仲內置有剪接功能，操作簡單。
</p><p>Profile</p><p>感光元件：1,210萬像素CCD<br> 變焦：3倍光學+5倍數碼<br> 屏幕：2.5吋<br> ISO：80/100/200/400/800/1600/3200<br> 記憶：SD/MMC（內置20MB）<br> 電源：專用電池<br> 體積：96.5×60×18.6mm<br> 重量：151.7kg<br> 查詢：Samsung（36984698）</p><p>i85聽埋MP3<br></p><p>另一款i85並非單純數碼相機，仲係一款可以聽歌、睇片嘅多媒體播放器，可以從3"LCD上欣賞影片，而內置嘅190MB記憶體，雖然唔算好大，不過亦可配合記憶卡使用。此外i85亦係流動旅遊指南，內置30個國家多達6,500個著名景點旅遊資訊，將來更會通過互聯網下載更新資料，真係非一般相機咁簡單。<br> <br> 規格：820萬像素、5倍光學變焦、MPEG4SVGA攝錄、ISO1600、旅遊指南<br> </p><p>S1050好實用<br></p><p>S1050外表比較平實，自然容易被人搶晒風頭，不過睇清楚規格，S1050其實一啲都唔輸蝕。相片解像度就去到1,010萬像素，有5倍光學變焦，基本規格齊全，另外還有ISO1600、1cm微距拍攝、面部對焦、防手震。S1050特別之處是有智能拍攝，開啓防手震及閃燈，同時拍攝2張相片，讓用家選擇效果較理想的使用。<br> <br> 規格：1,010萬像素、5倍光學變焦、ISO1600、防手震、面部對焦<br> </p></body></html>