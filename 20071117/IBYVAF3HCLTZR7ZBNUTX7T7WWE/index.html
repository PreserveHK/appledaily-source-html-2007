<html><header><meta charset="utf-8"><title>新車出閘：Elgrand全球首創360°視像泊車系統</title></header><body><h1>新車出閘：Elgrand全球首創360°視像泊車系統</h1><p>日產早前曾推出一部LoveMusicEdition嘅Elgrand，當時已經覺得幾有創意，雖則喺車櫳入面唱K練歌嘅人唔係咁多，但勝在部車又豪華又舒服兼有Gimmick嗰下叻吖嘛！點知呢頭熱潮稍退就推出全新2008車系，新車擁有全球首創嘅360°視像泊車系統（AroundNewMonitor）。駕駛者可以喺中控台個彩芒度見到高空鳥瞰部車嘅全景影像。千祈咪誤會有衞星影像喎，Elgrand只係喺車頭、左右門邊鏡同車尾位置裝咗個高清鏡頭，將四個鏡頭拍得嘅影像傳到去車內電腦之後，自動轉換成鳥瞰影像。呢個系統就最啱泊位技術九流嘅我，因為可以全方位睇到部車位置同方向，無死角兼無盲點，仲加埋個感應警示，就唔怕睇唔到位撞車至停啦！</p><p>千祈唔好睇小佢係七人車性能就唔多掂，事實係佢副偈同350Z超跑嘅一樣，都係VQ35DE，加埋個CVTC無段或可變活閥正時控制系統同五前速+/-波箱，令馬力輸出達240匹，操控性高之餘仲可以玩吓扭力㖭！<br> <br> 記者：梁美甜</p><p>2008日產Elgrand</p><p>引擎：3,500c.c.VQ6<br> 馬力：240hp/6,000rpm<br> 扭力：36kgm/3,200rpm<br> 傳動：五前速+/-自動波箱配CVTC<br> 驅動：前置引擎、後輪驅動<br> 價錢：待定<br> 查詢：合誠汽車（23688235）</p></body></html>