<html><header><meta charset="utf-8"><title>同車蜜語：童愛玲×Mercedes-BenzML350<br>長腿靚太愛揸Jeep　童愛玲：昅我無咁易！</title></header><body><h1>同車蜜語：童愛玲×Mercedes-BenzML350<br>長腿靚太愛揸Jeep　童愛玲：昅我無咁易！</h1><p>5月天約阿May，邊個阿May呀？梗係天地線廣告入面擁有44吋修長美腿嘅第一代阿May──童愛玲（Eileen）啦，只見現場突然狂風暴雨，山崩地裂，以為黎天王駕到拯救阿May，點知原來呢幾年，阿May已經大個女，唔使黎天王保護不特止，仲自己揸住部Mercedes-BenzML350嚟好豪氣咁話：「呢架已經係我第3部Jeep啦，揸住佢夠穩陣之餘，你睇到人人哋又睇唔到你，你諗吓睇到人哋睇唔到嘅嘢，係一件幾好玩嘅事嚟㗎！」<br><br>文：許一楓<br>攝影：譚盈傑<br>髮型：CalvinChan@QGPrivateiSalon　化妝：SynniTam@Privatei<br>服裝：AtosLombardini@Zap</p><p>由美女變成靚太</p><p>第一代May姐</p><p>想當年喺公仔箱見到阿May斯文大方嘅樣，真係驚為天人，當時個個男性朋友都希望身邊女友係阿May！事隔多年，雖然結埋婚生埋囝囝，但Eileen身形依然好Fit，仲散發出一股女人味；以為佢會揸架斯文房車出場，點知換嚟嘅竟然係架黑色大Jeep，小記嗰刻真係有啲摸不着頭腦，Eileen笑笑口話：「你以為我會揸架房車出嚟？咁你就估錯晒啦！」<br> 等齊人，我哋就一齊驅車上摩星嶺，原本順暢嘅一段路，因為小記記憶模糊，搞咗好耐都未到目的地，幸好有車版記者趕來營救先得以順利到達。最令小記欣賞嘅係Eileen一啲唔耐煩都無，反而好細心同認真咁搵路去目的地，完全無大明星架子。</p><p>為囝囝忍痛賣車</p><p>自94年嚟香港發展後，Eileen已開始揸Jeep，前前後後已擁有3架唔同型號嘅Jeep，「你知我身形幾高，普通私家車我坐落去覺得好迫，Jeep夠大架，揸起嚟好穩陣，唔會咁易飄嚟飄去，載嘢又多，架車咁高仲可以睇到隔籬車啲人做緊乜，但人哋又睇我唔到，泊車睇位就更方便！」<br> 雖然喺香港一直都揸開Jeep，不過未有囝囝之前，Eileen揀嘅Jeep都好個人化，完全以自己喜好為目標，「之前嗰架係MitsubishiPajeroEvolution，得兩道門，屬限量版，全球只有5,000架，嗰時貪佢夠潮夠Unique，所以咪買囉，不過後來生咗囝囝之後，就嫌佢上落唔方便，最後忍痛賣咗，然後買咗𠵱家呢架！」廿四孝媽咪，做任何事都先考慮屋企人，買車要求亦一樣！</p><p>實戰測試Jeep</p><p>Eileen對Jeep有讚無彈，原來因為曾幾何時揸住架Jeep遇過交通意外，「有一年揸Jeep入紅隧，我係頭車，後面跟住5架車，最尾嗰個貨Van司機因為飲咗酒，直衝埋去收費亭，後面5架車齊齊向前撞，而跟喺我後面架寶馬即時剷咗入我車底，成架TotalLost！我架車就只係花咗少少，嗰刻真係標晒冷汗，如果唔係揸Jeep邊有咁好彩！」自此，Eileen揀車嘅考慮係安全第一。</p><p>揸車享受個人思想空間</p><p>Eileen自言Mercedes-BenzML350係佢第一部買嘅歐洲車，「同以前揸日本車嘅感覺好唔同，尤其係呢架Jeep，個軚盤好定，成架車畀我感覺好硬淨，揸起嚟亦好舒服。」<br> 可能因為太舒服嘅關係，Eileen話有時會揸到眼瞓，「因為揸起嚟又唔重手，感覺好輕，直頭無揸車嘅感覺，可以瞓個覺㖭呀！」不過大家可以放心，Eileen話佢一定唔會瞓着，「我坐朋友車會暈浪，自己揸反而無事，就算老公返香港都係由我做司機，加上我好享受一個人揸車嘅感覺，呢段時間係屬於自己嘅，感覺舒服自在，我又點捨得瞓覺呢？」</p><p>《侏羅紀公園》令ML大熱</p><p>若要數把Mercedes-BenzML-Class吹捧成為大熱車款的，肯定是當年一齣《侏羅紀公園》電影，片中主角開着屬第一代的型號在森林中穿插，因而為它塑造出一個擁有強勁Offroad性能表現的個性。然而，像童愛玲擁有的第二代型號，早在05年經已登場，它外觀變得更具剛陽味的同時，車廂亦由7座位變回5座位，令乘客可有更充裕的乘坐空間，就連引擎輸出亦有所增加。</p><p>Mercedes-BenzML350規格</p><p>引擎：3,498c.c.V6DOHC<br> 馬力：272ps/6,000rpm<br> 扭力：35.7kgm/2,400-5,000rpm<br> 傳動：7G-Tronic半自動波，恒式四驅<br> 當年新車價：約$648,000起<br> 現時二手價：約$570,000起</p></body></html>