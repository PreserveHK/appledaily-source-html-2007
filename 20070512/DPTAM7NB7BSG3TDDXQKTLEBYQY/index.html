<html><header><meta charset="utf-8"><title>好想飛：夏日郵輪之旅<br>總之要大</title></header><body><h1>好想飛：夏日郵輪之旅<br>總之要大</h1><p>老婆：<br>話咁快結婚一周年，唉！我好頭痕，都唔知送咩畀你好。昨日開電腦，見到去年蜜月時在郵輪上的種種甜蜜片段，我諗，冇乜嘢會比送多個sweet郵輪之旅來得更開心。<br>講真，初初你話要去坐郵輪度蜜月，我都幾擔心，個個friend都話呢啲係老人家玩意，但你堅持，我惟有遷就。點知，郵輪原來真係可以好fun，一啲都唔悶，而且唔使換酒店已經遊勻6個國家，好正！終於明白你點解中晒郵輪毒，我已經收集好晒今年夏季郵輪旅程，你鍾意邊個去邊個啦！對於揀咩郵輪，我冇頭緒㗎，呢啲嘢你熟啲嘛！不過，舊年為咗完成去突尼西亞同利比亞嘅心願，我哋坐嗰隻船就好似細咗啲，舊咗啲，又……唔，今年，到底應該以地點定以隻船做選擇條件呢？總之你話事，我畀錢！<br>Hus<br><br>記者：李莉</p><p>最大海上城堡　5月19日啓航</p><p><br> 嘩，好感動呀！老公，你真係肯再同我坐郵輪？死喇，呢個summer唔止有新船落水，仲有好多新行程，最衰之前個7千萬六合彩冇我哋份啦，否則，恨不得全部去晒呀！記得舊年隻海洋自由號落水時，你話過好想坐，佢嘅姊妹船LibertyoftheSeas都好快於5月19日正式啓航，16萬噸巨輪上，Boxing、溜冰、滑浪乜都得，仲有攀石，當然籃球乒乓波等亦一應俱全；但最吸引係每日都有應接不暇的Showtime。溜冰騷是意想不到的精采，媲美從前看的廸士尼冰上騷，而且又有世界一流溜冰選手表演花式，包你睇到目不轉睛。<br> 其他百老滙式的歌舞，更是RoyalCaribbean船隊旗下自己炮製，獨一無二，我怕你睇到晚晚唔捨得瞓……至於行程方面，加勒比海的陽光海灘還有墨西哥的歷史古蹟全部目不暇給，對於熱愛陽光的你，這個夏天應該登上這艘世界最大的郵輪吧！</p><p>11日7晚西加勒比海郵輪航空遊</p><p>行程：邁阿密、海地、牙買加、大開曼、墨西哥等<br> 航機：美國大陸航空<br> 價錢：內艙房成人$15,800起<br> 出發日期：18/5及29/6<br> 查詢：www.rccl-hkg.com<br> （皇家加勒比國際郵輪香港代表）</p><p>蘇菲亞羅蘭做代言　6月遊希臘</p><p>不過，你知你老婆幾三心兩意，加勒比海陽光海灘嘛，又好似唔及地中海。去年都是地中海，但未踏足過希臘喎！將於明天下水嘅MSC管樂號，5月16日首航就去南歐，6月開始還會穿梭希臘、土耳其、克羅地亞同意大利。由蘇菲亞羅蘭做代言人嘅MSC郵輪，係意大利著名船隊，全新嘅管樂號達89,600噸，船上最吸引嘅當然係源源不絕的意大利美食，加上傳統嘅意式服務，感覺好浪漫，呢種feel同慶祝一周年又好鬼夾。</p><p>10日7夜地中海航空郵輪假期</p><p>行程：威尼斯、巴里、卡塔科隆、杜布羅夫尼克等<br> 航機：德國漢莎航空<br> 價錢：內艙房成人$18,800起<br> 出發日期：1/6、8/6、15/6、22/6、29/6<br> 查詢：www.amextravel.com.hk（美國運通假期）</p><p>11萬噸船　登陸阿拉斯加</p><p>點算呀！我真係唔識揀啦！因為阿拉斯加都好吸引喎！你知我有幾鍾意大自然，冰山、河流、熊人，全部都可以喺阿拉斯加遇上。以前去阿拉斯加多數係噸位小啲嘅郵輪，但𠵱家唔同啦，PrincessCruises就有3隻10萬噸以上嘅郵輪，當中我對藍鑽石公主號最有興趣，呢隻11萬噸嘅郵輪，我好喜歡，因為美食係24小時供應，而且冇限時限刻，PersonalChoiceDining呀，即係你鍾意幾時食就幾時食！最重要價錢唔貴，包埋來回機票同船上住宿膳食都係$14,388起，OK喎！</p><p>10天鑽石/藍寶石公主號<br>阿拉斯加冰川灣（北行）海空遊</p><p>行程：溫哥華、凱次坎、朱諾、史開威等<br> 航機：加拿大航空<br> 價錢：內艙房成人$14,388起<br> 出發日期：19/5、26/5、2/6、9/6、16/6、23/6、30/6<br> 查詢：www.skytravel.com.hk（勝景旅遊）</p><p>其他推介：<br> 17日14晚北歐及俄羅斯郵輪航空遊<br> 郵輪：菁英郵輪星座號<br> 航機：英國航空<br> 出發日期：18/8<br> 行程：斯德哥爾摩、赫爾辛基、愛沙尼亞、聖彼得堡、里嘉、拉脫維亞、柏林、哥本哈根、多佛<br> 價錢：內艙房成人$21,800起<br> 查詢：www.rccl-hkg.com（菁英郵輪香港代表）</p></body></html>