<html><header><meta charset="utf-8"><title>魚缸暴炒族：中石油趁低吸納 - 方星俠</title></header><body><h1>魚缸暴炒族：中石油趁低吸納 - 方星俠</h1><p>星俠提過，萬一內地A股「爆煲」，除了溫總瞓唔着，好多人都會寢食難安。話口未完，美股前晚即出現調整，道指13000點面臨考驗，港股昨隨外圍低開，大跌278點，收報20468，20日線20614將成首個反彈阻力。<br> 不過，炒股不炒市早已是股海全民共識，總之市場一日有好股票，一樣可以無視指數升跌大炒特炒，昨日品題的中旅（308）逆市升至3.66元收市就是最好明證。從年內不少大陸行業龍頭股股價均能升上雙位數字來看，中旅既是全國第一旅業股，自然亦可憧憬。星俠將中旅目標價定在10元，但當然非一時三刻之事，而是以長線投資角度看。現價計，水位當然十分吸引，可以分注收集。<br> 提及溫總「瞓唔着」，係人都知源於中石油（857）在渤海灣發現儲量高達10.2億噸的油田而來，消息曝光當日，中石油股價瘋狂爆升，帶動H股期指急升，H股期指淡友及中石油空軍被挾到重傷，而窩輪發行商補貨亦補到氣咳。</p><p>短線可見11元</p><p>中石油急升之後，連日有不少外資發表報告「唱淡」，星俠認為箇中或有陰謀，似有刻意壓價補貨平空倉之嫌。中國好耐都未發現過超過「億」噸級以上的油田，中石油今次的發現可謂超級利好，連股神畢菲特上市旗艦巴郡的股東亦唔肯食糊，投票反對沽中石油，繼續持有。短期而言，中石油在調整過後可重上11元以上，建議候低吸納。</p></body></html>