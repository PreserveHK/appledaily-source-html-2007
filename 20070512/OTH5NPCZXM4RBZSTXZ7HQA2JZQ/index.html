<html><header><meta charset="utf-8"><title>大陸食晒啲朋友 - 谷德昭</title></header><body><h1>大陸食晒啲朋友 - 谷德昭</h1><p>人生最緊要除咗屋企、愛人，就係朋友，朋友當中，又以由細玩到大嘅朋友最好朋友，同呢啲朋友出嚟玩係真正嘅玩，無拘無束，身心舒暢，有健脾開胃嘅功能，可惜最近呢啲朋友買少見少，並唔係佢哋先行一步，只係俾大陸食晒。<br> 有一個早幾年已經搵夠使嘅，索性移居到了北京，用比香港低一半嘅價錢，過着舒適悠閒嘅生活，平均兩、三個月才回香港一次探探親友，住不上幾天就嗌悶要返北京，皆因已經覺得香港唔好玩。另一個做門市生意嘅朋友，做了好幾年都係得到個為租金打工，佢話佢已經算好好生意，但係都係和果果，如今租金又話加，假若勉強做落去，相信唯有賣白粉先頂得住，把心一橫，到廣州重新創業，條數起碼仲有得計。<br> 還有一個繼續在香港打工，但最頻撲係佢，因為在東莞邂逅了一位北方姑娘，瞬間打得火熱，年頭閃電結婚，年尾仲趕得切生金豬仔，有幾次打電話俾佢時佢都喺度坐緊車，返緊大陸或返緊香港，兩邊都係叫做返，辛苦晒！<br> 人越大便越懶識新朋友，舊日好友們又一個個俾大陸食晒，寂寞難耐，想起毛主席的名言，打不贏敵人不如加入埋佢哋，現實環境係咁，都好難叫大陸吐番啲朋友出嚟，不如考慮移師陣地到大陸，無論做得好唔好，起碼有伴。</p></body></html>