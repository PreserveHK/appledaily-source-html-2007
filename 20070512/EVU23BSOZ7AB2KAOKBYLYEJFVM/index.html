<html><header><meta charset="utf-8"><title>TOP10阿媽必剪存開運符：<br>TOP1趕走狐狸精</title></header><body><h1>TOP10阿媽必剪存開運符：<br>TOP1趕走狐狸精</h1><p>內容:奉九天玄女隔斷狐狸精花邪，遠離不符動作。<br>老婆怕老公桃花重，點算！要老公絕「緣」，「斷桃花外緣符」最啱，靜雞雞斷老公米路。<br>點用：將符燒成灰，用黃、綠或白紙包着藏喺老公床頭、銀包。想快啲有效，連同7張元寶及壽金於入夜喺十字街頭燒去。<br><br>記者：區佩嫦　攝影：林栢鈞<br>Model：Donald、Rainbow、YoYo（IG綜藝社群）<br>資料提供：方海閱（www.fonghoiyue.com.hk）</p><p>TOP2祈求子女健康</p><p>內容：尚食合、尚食安、尚食康<br> 小朋友容易病，又易嚇親，甚至受靈體騷擾，若果仔女夜晚經常哭啼或者不安，母親就可以用「小兒安康符」保小兒嘅平安及健康，更有安魂定魄之作用。　<br> 點用：將符摺成三角形畀小朋友隨身攜帶，或可放喺小朋友嘅枕頭底或房間門楣上。</p><p>TOP3桃花仙子令婚姻甜如蜜</p><p>內容：桃花仙子、囗仙師、李花仙娘令天囗地囗人囗，天到天囗，人到人囗，神到神囗。<br> 呢張符同TOP1唔同，係改善夫妻間日久失修嘅感情。<br> 母親每日要顧仔女，明顯會同老公少咗私人空間，若發覺老公對你無咗以前嘅貼身呵護，或者鬧完大交，感情出現裂痕，想挽救呢段感情淡咗嘅婚姻，唔係大肚搵個仔箍住就得，可以借用「和合桃李夫妻姻緣符」嘅能量，改善夫妻嘅關係，修復已破裂嘅感情。<br> 點用：將符摺成三角形，用雙掌合着閉目祝禱，並把符隨身攜帶。</p><p>TOP4搵文昌帝幫手催旺事業</p><p>內容：文昌帝保佑名成利就。<br> 做人媽咪梗係想仔女讀書名列前茅，老公事業有成，世事係咪咁理想，只要你識巴結文昌帝君就得。文昌帝君為天上掌管功名利祿之神，所以文昌有利讀書及文職的工作，可以增加領悟力、創造力，對讀書考試及升職有一定幫助。<br> 點用：將符摺成三角形隨身攜帶，亦可將符放在書房門楣或文昌位（正西方）。</p><p>TOP5趙公明助快速催財</p><p>內容：趙公明五路進財來，招四方貴人，招寶天尊，招財使者，利市仙官，納珍天尊。<br> 為生活費、供樓而煩惱，可以搵趙公明相助。趙公明係位神通廣大嘅大尊武財神，祂個性強悍而急，加上手下有四名招財進寶使者，求祂們催財改善財運，可謂最快手，故此借助「趙公明五路催財符」嘅力量催財，催財效應最快。<br> 點用：將符摺成三角形隨身攜帶；或將符連同8張元寶及8張壽金，喺公司或屋企大門外焚燒；或將符貼喺流年嘅「財位」或神位內。同時做齊咁多種方法效果更佳。</p><p>TOP6有五雷大將軍　唔怕撞鬼</p><p>內容：五雷大將軍、斬鬼祖師、食鬼大王鎮煞。<br> 搬新屋最怕撞到污穢嘢，預防勝於治療，可以用「五雷辟邪鎮煞符」鎮住家宅。五雷大天尊係道教護法5位元帥，降魔衞道。呢道符所到之處千邪皆懼，萬鬼迴避。<br> 點用：摺成三角形，隨身攜帶或放入利是封貼喺大門外門楣；或貼喺鬼邪出沒之處；亦可連5張元寶及5張壽金在門外焚燒。要全面清理，可同時做齊以上四種方法。</p><p>TOP7斬斷二奶緣</p><p>內容：男無情、女無義，破和合，心離鎖散隔絕，東奔西走。<br> 老公唔止桃花重，仲俾你發覺有女朋友、二奶，真係幾頭痕，想趕絕呢班狐狸精，毋須搵一眾師奶好友去二奶屋企捉姦。<br> 呢度「分隔情敵符」可以令第三者自暴其短，令你老公望而生厭，自動離開！<br> 點用：將符燒成灰燼，用黃、綠或白紙包着，藏喺老公床頭、銀包入面。若想快啲有效，可將符連同7張元寶及7張壽金，於入夜後喺十字街頭燒去。</p><p>TOP8招貴人旺生意</p><p>內容：千里眼、順風耳，金童玉女抉佑善信五方貴人招財大利<br> 老公做生意或做Sales，希望有貴人相助，可用「和合貴人招財符」催動人緣及貴人，令生意順利，財運亨通！<br> 點用：摺成三角形，隨身攜帶或藏喺利是封內，貼喺屋企、公司、舖頭大門外門楣；或貼喺流年財位（西南位）；或連同9張元寶及壽金喺門外焚燒。</p><p>TOP9六甲將軍保佑大小平安</p><p>內容：六甲將軍常護佑，保佑胎孕得安康，安胎靈符。<br> 有BB叫身懷六甲，六甲是指「甲子、甲寅、甲辰、甲午、甲申、甲戌」六位神將，佢哋可保佑孕婦和胎兒健康，好多孕婦會求取「六甲安胎符」，以求母子平安及心安理得。<br> 點用：將符摺成三角形隨身攜帶，或將符摺後藏在利是封內，貼在大門外嘅門楣上。</p><p>TOP10恨仔恨到癲</p><p>內容︰觀音聖母，金童玉女生靈符。<br> 雖然趕唔切生金豬仔，但恨仔恨到流口水，偏偏肚皮唔爭氣，可以搵「送子觀音」幫手。送子觀音係觀音三十三化身的其中一個，無論想生仔還是生女，都可以求呢道符達成心願。<br> 點用：將符摺成三角形隨身攜帶；或將符貼喺神位內（神像或神牌嘅側邊），面對靈符合掌閉目祝禱早生貴子，然後叩拜3次。</p><p>教你摺符</p><p>最好母親節禮物是給媽媽一份生活信心，作為母親，若發現愛情財運無瓣掂，可以借助靈符傍身，趕走厄運！當然，有威力靈符要法師作法，但一張符收費要數百至千元不等，我哋呢TOP10張報紙版靈符，就需要加埋做人信心先得㗎。</p></body></html>