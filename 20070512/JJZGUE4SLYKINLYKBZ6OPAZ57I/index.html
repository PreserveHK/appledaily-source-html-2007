<html><header><meta charset="utf-8"><title>高層離職 - 左丁山</title></header><body><h1>高層離職 - 左丁山</h1><p>睇《蘋果日報》，知道前無綫綜藝及體育節目主管黃家亮因患上憂鬱病在彩虹邨舊居吊頸自殺嘅新聞，公關大姐大一清早就喊個不停，到中午先至提起精神返工。大姐大話黃家亮十九歲入無綫，四十四歲離職（《蘋果》話係「裁掉」），大半生以無綫為家，以無綫為榮，以無綫為生命，一旦離開，若有所失，估唔到竟然會自殺了結一生。<br> 左丁山與黃家亮只有一面之緣，談過公事，覺得佢好開朗、精明、處處不忘為無綫爭取最高價，半步不讓。生意不成人情在，黃家亮畀左丁山嘅印象係佢心中只有無綫，無綫利益就係佢嘅利益。<br> 咁多年來，左丁山轉工共十次，見過唔少大機構高層，自己亦曾為大機構做事，知道社會上係對機構不對人嘅。一位大賓架在大銀行辦事，人人對佢阿哥前，阿哥後，山哥山哥不絕於耳，大老闆成日請食飯。一到大賓架辭職不幹，出外創業，立即畀人叫做「山仔，老山」。打電話去搵大老闆，等三日都未收到覆電，街上碰到大老闆，大老闆只係「唔」一聲。又有一位炒滙高手在大銀行炒到出晒名，離開銀行自立門戶，幾乎逢炒必輸，因為再冇人畀面，亦失去咗大銀行獨有嘅資訊與網絡也。<br> 喺大機構做事而有成績，千祈唔好話自己叻，其實大機構塊招牌先至係決定成績嘅大因素。舉個例，你去為一張新報紙攞廣告，一個月攞到五十萬元，梗係叻啦，但如果你為日銷五十萬紙嘅老牌報紙攞廣告，一個月攞到一百萬元，想博炒咩。<br> 但凡一生打工希望從一而終，一旦失去職位，好容易鬱鬱寡歡，心理易受打擊，轉到新公司都做得唔舒服，常常話當年。似左丁山呢類，就一路以此處不留人，自有留人處嘅態度，畀人炒或自動離開，都視作等閒。奉勸大機構高層要以開放心懷處事，一旦離職，唔好太難過呀，不妨讀吓唐詩：「天生我才必有用，千金散盡還復來。」</p></body></html>