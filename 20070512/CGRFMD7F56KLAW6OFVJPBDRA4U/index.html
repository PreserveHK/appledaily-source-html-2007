<html><header><meta charset="utf-8"><title>一周兩件：中國星片庫值錢</title></header><body><h1>一周兩件：中國星片庫值錢</h1><p>中國星（326）企喺5年低位，大牛市好似唔關佢事，超落後，又係遲早勁炒一鑊。中國星最新NAV1.05元，現價（0.38元）相對折讓64%。又祖國電視數碼化，媒體內容需求有增無減，中國星片庫係金蛋。<br> 反映埋片庫隱藏價值，中國星NAV起碼上到1.2元，折讓講緊68%，係所有電影媒體股當中，折讓最大嘅股仔。同類股好似寰宇（1046）同嘉禾（1132），1年嚟股價翻咗一番，中國星郁都未郁過，當炒同類大落後，吸引到爆。<br> 再講，中國星市值兩億銀咁大把，除咗電影本業，玩變身將市值谷大，斷唔係無可能。嚟緊星期五，集團會舉行EGM，表決8110萬股嘅配股事項。呢期每股伸手價講緊0.37元，同中國星現價差無幾，EGM一旦通過，會係催化劑。中國星翻一番到0.76元，NAV折讓仲有36%，追到同類P/B1倍水位，要升兩倍到1.2元，絕對抵博。</p><p>落後國企博成渝</p><p>四川成渝（107）橫行咗成個月，三條主要平均線開始叠埋一齊，博完成整固，又有得諗。成渝最新NAV1.95元，現價（1.81元）仲有輕微折讓，國企股當中，仲有折讓嘅股份所剩無幾，當炒落後國企，成渝亦有得諗。<br> 再講，同類國企公路股當中，P/B講緊1.3倍至2.7倍水位。成渝P/B係咁易上番1.3倍，要升近40%到2.53元，打個5折，博成渝升兩成到2.17元。</p></body></html>