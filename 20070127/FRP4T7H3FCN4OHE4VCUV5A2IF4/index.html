<html><header><meta charset="utf-8"><title>選角棘手　𢱑料深入黑社會<br>爾冬陞開戲險過炒股</title></header><body><h1>選角棘手　𢱑料深入黑社會<br>爾冬陞開戲險過炒股</h1><p>電影圈大水喉來來去去那幾個，有戲開的導演來來去去也是那幾個。<br>如果你懶得與意氣風發的大老闆周旋，求人不如自掏腰包開戲，爾冬陞就是好例子，按樓都要拍！<br>他說開《千杯不醉》風險如炒股，是對主角號召力沒信心，還是劇本抑或自己導演功力的問題？真的這麼危險嗎？<br>危得過向黑社會大佬攞料寫《旺角黑夜》及《門徒》？<br>危得過遇着短視歌星想用十日拍一齣戲？<br>使錢容易賺錢難，誰不同意？<br>天下沒有穩賺的生意吧！<br>撰文：何永寧</p><p>拍片　自資為勢所迫</p><p>爾冬陞（小寶）拍戲出錢出力，試過按樓來開戲，《新不了情》、《忘不了》、《早熟》及《千杯不醉》等，均以獨立製作形式開拍，即自己做老闆。小寶笑言這是為勢所迫，他說：「其實我都唔係好想，有人支持梗係好，但站喺老闆角度，你又好難要人冒險去投資，拍《千杯不醉》時直情覺得危險過買股票，當然你有數得計，最差都應該可以打個和，不過你知計還計，事實可能係兩樣，好在最後都冇點錯點蝕。」</p><p>唔拍戲冇信心</p><p>做慣大俠的小寶以一貫俠士口脗說着，解釋為何踩鋼線犯險：「做一個導演唔可以太耐冇作品面世，唔係你嘅意志會越嚟越消沉、冇晒信心，我又唔係好鍾意游說人，你唔拍咪我拍囉。」<br> 人人都說電影市道滑落，罪魁禍首是翻版，其實電影人何嘗沒有責任？小寶表示影圈的問題在於圈中人貪心短視，他說：「我聽過之前有個歌星去拍片，乜嘢都唔得，連頭髮都話唔可以剪多過幾多，邊係拍戲㗎？拍套開開心心嘅片唔使點諗咪算囉，又試過有經理人帶個歌星嚟到開工，話畀得幾多個鐘、畀幾多日你拍呢套戲。咁我話你唔好拍喇，錢係要搵，但唔好貪得咁盡，大家嚟到係想拍好套片，係要拍完套片嘛，畀唔夠時間你叫我點做？如果你話一個導演一年可以拍六部戲，你真係好叻囉，我兩年至一部，啲演員九日十日又話拍完一部戲，仲衰過以前啲七日鮮，咁你咪造成一個惡性循環囉，呢啲演員我寧願sayno。」</p><p>寫稿生人勿近</p><p>小寶謂電影圈像一個餅，希望越做越大，可以給多些人去分，但不可能越做越次貨，要趕客他寧可趕你走！不過要講要鬧，小寶謂還是留給黃秋生說，他笑言：「佢最有資格，因為佢拍得最多爛片。」<br> 小寶的作品向來多元化，從親情到溫馨，甚至官能刺激如賽車題材的都有，要從事種類繁多的創作自然要代入其中，他曾經因此要接受心理醫生治療，他說：「95年因為寫《色情男女》寫得太投入，搞到情緒低落抑鬱要睇心理醫生，嗰時都好避忌唔敢講，近年講番係希望勸啲人有事要去睇醫生，我寫稿時真係生人勿近，連媽咪喺屋企都唔敢嘈我，因為一打斷思路就好難寫得番，呢樣真係覺得好對唔住媽咪，不過創作永遠係孤獨嘅。」</p><p>昆哥來自旺角</p><p>寫劇本不能不做資料搜集，這方面小寶覺得特別有趣，過程猶如記者問料一樣，需要「有關方面」幫手。好像籌備《忘不了》時，他就要跟近20名小巴司機打交道。<br> 當拍講述香港黑社會及毒品問題的《旺角黑夜》，小寶更找來有勢力人士做訪問，他笑說：「我要自己出馬見班大哥，料先會多啲。」小寶不諱言為《旺》片做前期工作時引發他對拍毒品電影的興趣，才有開拍《門徒》的意念，他說：「你話《門徒》係《旺角黑夜》嘅副產品都可以，因為劉德華（昆哥）嘅角色當時已經有喺度。」</p></body></html>