<html><header><meta charset="utf-8"><title>低過一折<br>$28PS2Game平過老翻</title></header><body><h1>低過一折<br>$28PS2Game平過老翻</h1><p>正所謂劈價無遠弗屆，除咗衫褲鞋，電腦game都可以做大平賣益街坊！今日搵嚟幾款PS同NDSGames，聽清楚，係「正版」兼「一手」，最平低至每隻$28。拎計數機出嚟一㩒，嘩，只係原價嘅0.07%（原價$378），癲到一折都唔使，真正打擊翻版冇手軟。劈價得嚟咁有意義，都係第一次。<br>記者︰陸俊雄<br>攝影︰陳陶鈞<br>Model︰Tom、Gogo、Harry</p><p>正版唔使$30</p><p>雖然我冇俾老翻PS2遊戲愚弄過，不過見過唔少人用$30買隻老翻返屋企，開出嚟玩唔到，或者變咗另一個遊戲嘅，屢見不鮮。既然今日$28就可以買隻正版一手遊戲，就算買嚟擺都抵喇！人哋鍾意屋企個櫃放滿DVD，你放滿一櫃PS2遊戲一樣好型㗎！</p><p>足球狂熱</p><p>《FIFAWorldCupGermany2006》家用版足球遊戲，以動作流暢、容貌姿態極度像真見稱。今次《FIFAWorldCupGermany2006》都做到$28隻，呢啲咪就係看門口嘅聯誼game囉！</p><p>發售年份︰2006<br> 遊戲種類︰SOCCER<br> 原價︰$378<br> O七折︰$28</p><p>占士邦法寶多</p><p>另一隻筍嘢係《007FromRussiaWithLove》，呢類電影遊戲除咗多影迷收藏外，玩遊戲嘅過程中，仲勁多古靈精怪武器。最重要係有老牌占士邦辛康納利嘅聲音演繹。</p><p>武器大晒冷</p><p>發售年份︰2005<br> 遊戲種類︰ACT<br> 原價︰$378<br> O七折︰$28</p><p>英倫怪物小鎮</p><p>《RuleofRose》係隻畫面勁靚嘅驚慄遊戲。故事發生在1930年一個英國小鎮，主角係少女珍妮花，身邊只有一條野狗可信賴，你要幫佢設法離開滿布怪物嘅小鎮。雖然恐怖，但唔少女仔玩過，都勁讚用解謎嘅玩法好正。</p><p>發售年份︰2006<br> 遊戲種類︰AVG<br> 原價︰$378<br> O七折︰$28</p><p>吸星大法</p><p>吸星大法延續至未來！咁講係因為呢個RPG遊戲《CodeAgeCommanders》要靠不斷吸取敵人DNA，令自己能力、容貌得以改變同提升嘅遊戲，亦係在未來世界想生存下來嘅唯一法則。呢隻遊戲幕後製作班底好勁，連當年參與製作《FF》嘅直良有祐都有份㗎。</p><p>發售年份︰2005<br> 遊戲種類︰RPG<br> 原價︰$378<br> O七折︰$28</p><p>最新麻雀格鬥賣三折多</p><p>連出咗冇耐嘅PS3新作《麻雀格鬥俱樂部》都做大劈價，呢隻麻雀遊戲嘅特別之處係可以同PSP連線，令你辛苦打番嚟嘅level可以機過機，出街用PSP繼續打麻雀。</p><p>發售年份︰2006<br> 遊戲種類︰PUZ<br> 原價︰$345<br> 三一折︰$108</p><p>超抵老任三折</p><p>除咗PS遊戲咁平之外，老任嘅NDS遊戲一樣做到超抵。今次搵嚟兩隻大作，三折就有交易。</p><p>連線齊齊玩過關</p><p>一向對NDS嘅畫面質素都不敢恭維，但如果每隻遊戲都有《TalesofTheTempest》嘅質素，咁就有偈傾。呢隻RPG遊戲可透過Wi-Fi連線作3人協力過關。本來一隻RPG遊戲已夠你玩兩個月，平平哋幾個朋友仔一齊玩，好過花錢唱Ｋ。<br> 發售年份︰2006<br> 遊戲種類︰RPG<br> 原價︰$330<br> 三折︰$98</p><p>經典遊戲20年不死</p><p>由紅白機時代開始，已有《惡魔城》呢隻動作遊戲。事隔20年，佢都出過多個版本，最新係呢隻《惡魔城：迷宮迴廊》，去年尾推出，𠵱家就以六折平賣。遊戲故事發生在1940年二次大戰，講吸血鬼與天師獵人間嘅大戰，其精妙之處，係玩家要不斷切換男女主角先可遇魔殺魔，用死一個角色係過唔到關嘅！<br> 發售年份︰2006<br> 遊戲種類︰ACT<br> 原價︰$345<br> 五八折︰$199</p><p>開倉資料</p><p>i-Gamer（27253338）<br> 地址︰九龍深水埗福華街161-175號福仁商場地下G16號舖<br> 營業時間︰11:00am-9:30pm　劈價日期︰即日至2月4日</p></body></html>