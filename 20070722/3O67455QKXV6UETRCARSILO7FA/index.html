<html><header><meta charset="utf-8"><title>隔牆有耳：德成局長變愛國錄音機 - 李八方</title></header><body><h1>隔牆有耳：德成局長變愛國錄音機 - 李八方</h1><p>「國民教育」、「國民身份認同」近期成為全港最熱門嘅詞彙之一，事關新官上任嘅曾德成局長（圖）最近好似變身「愛國牌錄音機」，同傳媒茶敍又講，落區議會又講（聽講仲話講到眼濕濕），噚日喺「亞洲文化合作論壇」度，佢不厭其煩咁講完又講，話如果港人喺擺脫殖民統治之後，能夠超越短暫膚淺嘅近期追憶，多啲了解中華文化嘅精粹嘅話，唔單止增加自己嘅文化涵養，更加係年輕一代建立同加強國民身份認同嘅重要渠道。<br> 記得德成局長自己都講過，國民教育唔可以硬銷，但點解最近又發動密集嘅「國民教育」運動呢？八方諗嚟諗去，佢咪就係回應緊胡總喺回歸慶典度強調，要重視對青少年國民教育嘅號召囉。</p></body></html>