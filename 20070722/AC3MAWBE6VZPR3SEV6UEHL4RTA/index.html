<html><header><meta charset="utf-8"><title>隔牆有耳：睇完猛獸再講talk - 李八方</title></header><body><h1>隔牆有耳：睇完猛獸再講talk - 李八方</h1><p>今年書展，唔少政經界猛人都開壇搞演講會，惟獨唔見民主派元老馬丁，因為民主黨今年出咗本慶回歸十年嘅書《一起走過的日子》，馬丁一手湊大民主黨呢個仔，理應講下有乜感受。<br> 其實大會方面，原本安排馬丁噚日見讀者，分享佢十年嚟點樣辛辛苦苦，面對阿爺打壓下，都可以令民主黨捱到今日，不過馬丁要去非洲睇獅子老虎，噚晚先坐十幾個鐘頭機返香港，趕唔切返嚟，所以大會方面畀足面馬丁，將讀者分享會改為今日下午先開，不過有民主黨中人同八方講，馬丁話晒坐咗十幾個鐘飛機，瞓得一晚掂唔掂呀？<br> 八方叫佢少擔心，馬丁同八方講過，當日佢同班後生大狀幫莫禮時打官司，通宵研究案情，結果班後生仔頂唔順，佢仲係龍精虎猛！</p></body></html>