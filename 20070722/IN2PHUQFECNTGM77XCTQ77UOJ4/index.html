<html><header><meta charset="utf-8"><title>金手指：與中大女股神午餐 - 孫柏文</title></header><body><h1>金手指：與中大女股神午餐 - 孫柏文</h1><p>今日，孫柏文要counter-spin。<br> 上個禮拜，我排除萬難、鼓起勇氣，卒之搵到前排喺投資比賽裏面，兩個月賺二十倍嘅「中大女股神」王雅媛，同意一起共晉午餐。實不相瞞，《金手指》歷史裏面，我從未試過寫一個人，寫到有罪咎感，王雅媛係第一個。當時我話過，如果可以以佢嘅速度賺錢，由一蚊開始，就可以喺年半之內賺到等如花旗國國債總和嘅錢。<br> 我當時不單止懇請王雅媛收畢菲特為徒，仲要因佢賺錢能力高到唔需要搞基金收客，投資自己嘅錢就夠，所以我就話：「孫柏文就退守到第二個希望，希望娶呢個上海妹做老婆，令港女棺材又多一口釘。」篇文最後仲有張王雅媛嘅相，上面狠狠地寫咗個fluke字。睇番，就連孫柏文都覺得過晒火，冇可能原諒。所以今次王雅媛同意去食飯，畀機會我向佢道歉，我未見真人已感受到佢嗰份class。<br> 當我向上頭滙報將會有呢個約會時，隔籬《中環在線》一欄嘅李華華，就問可唔可以一齊去。我答：「點解唔得？」華華就問：「你話過希望娶佢做老婆喎，唔怕我做電燈膽咩？」聽到，我就諗，唔通《金手指》啲笑話有如「皇帝的新衣」般，要聰明人先至可以睇得到？<br> 到約會當日，我第一眼見到王雅媛嘅時候，真係覺得佢好瘦。瘦到係我驚如果太熱情，會好似《亞洲華爾街日報》論壇版揸fit人見到啲超瘦人嘅時候話：「LookslikeIcouldbreakherinhalf。」唔知係咪因李華華夫婦啱啱生咗BB，華華就問王雅媛：「咁你出世有幾多磅？」原來，有9磅。跟住華華就睥住我問：「你咁肥，咁你呢？」我就答有8磅幾。<br> 跟住華華就問王雅媛：「你覺得《金手指》漫畫裏面嘅孫柏文同真人有冇分別？」佢話有，比想像中肥。我聽到佢咁答，真係開心，因為知道多年來賄賂漫畫組啲同事見效，畫到我瘦啲。不過我又諗，佢如果可以好誠實咁話我比佢想像中肥，就不如set多個波畀佢射，所以我就問：「你覺得我幾多歲？」<br> </p><p>大家要知道，我由16歲開始已經係咁嘅衰樣，現在仲要唔剃鬚，所以都知應該估錯，只係錯幾多。平時，啲人估我幾多歲都只會求求其其咁答，不過王雅媛就唔同，佢真係好細心咁睇吓我眼角有冇魚尾紋，睇完佢就估我31歲。嘩！31歲！超開心，好耐已經冇試過有人錯得咁少。原來飲好多水真係有效。<br> 到呢一刻，好似唔耐煩嘅華華突然插嘴問王雅媛：「佢話過想娶你做老婆，你覺得點？」講真，對一個啱啱20出頭，好有修養嘅女仔，你想佢點答？華華心諗當然係：「叫個肥仔慳啲啦！」為咗解破呢個尷尬僵局，我就順住咁笑話有諗過買花畀佢，跟住轉話題問佢覺得上海女仔同香港特區女仔有冇分別。亦出於對外省女性比港女文化嘅好奇，我就好似個做緊社會學研究嘅科學家一樣，問佢嘅擇偶條件。王雅媛跟住就講咗一啲合情合理、好簡單，不過絕對有挑戰性嘅條件。<br> 聽完啲條件之後，我就忍唔住問：「你有冇男朋友？」王雅媛話佢唔想答，不過我心就諗：「冇嘅就goodlucktoher，有嘅就goodlucktohim囉。」<br> 原來，王雅媛有個專欄，不過因為係喺我比較少睇嘅友報出現，所以我都唔知。最後，同王雅媛傾偈、睇埋佢嘅文章之後，我可以話以佢嘅storytelling能力，對數字嘅敏感，同佢對人嘅empathy，佢只要令人覺得佢冇咁guarded，絕對會係個一等一嘅equitysales。希望佢可以如願以償！<br> 金手指網誌： http://phatdat.blogspot.com </p></body></html>