<html><header><meta charset="utf-8"><title>隔牆有耳：有假唔放「踩場」要緊 - 李八方</title></header><body><h1>隔牆有耳：有假唔放「踩場」要緊 - 李八方</h1><p>議員一到暑假四處飛，會計界譚香文Mandy今年就唔可以，因為佢要同會計師公會打官司，24號就開庭，邊度可以行得開？Mandy都同八方話冇辦法，要討回公道，就一定要犧牲吓。<br> Mandy原本都諗住去日本或者英國放吓暑假，但諗吓諗吓，都係留港坐鎮穩陣啲，咪當休息吓，橫掂民主派暑假都要搞政改，其實都有排忙，唔係啲人諗到休會就會好他條咁。</p><p>大讚港燈好幫手</p><p>留喺香港，都唔代表冇嘢做嘅。Mandy嘅時間表排到密麻麻，事關佢都安排咗一連串「踩場」行動，當然唔會包括當佢仇人看待嘅會計師公會。原來佢喺過去一段日子，開始去到一啲政府機構同業界見面，聽吓業界有乜訴求，好似審計署同庫務局等，都已經留低咗佢嘅足迹同高八度聲音。<br> 公共機構都係佢嘅目標，早前佢就殺入港燈，同廿幾個會計師見面，講吓自己工作狀況同業界發展，Mandy話港燈真係好幫手，一提出要求就幫佢安排，運作好開放。<br> 8月中佢會踩到落九鐵，同九鐵內嘅會計師見面，話晒呢啲大機構，要畀民主派議員入去「踩場」見選民，真係機會難得，八方諗Mandy絕對唔介意冇假放，八方睇見Mandy被公會封殺下，仍然殺出一條新血路，大家真係唔好睇少女人。</p></body></html>