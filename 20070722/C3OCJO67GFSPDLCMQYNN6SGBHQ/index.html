<html><header><meta charset="utf-8"><title>隔牆有耳：雞肋補選冇人玩 - 李八方</title></header><body><h1>隔牆有耳：雞肋補選冇人玩 - 李八方</h1><p>九龍城區議會紅磡灣選區喺下星期日舉行補選。其實距離新一屆區議會選舉只係唔夠四個月，好多人都覺得個位坐得唔夠幾個月又要執位，選嚟把鬼咩，慳番啲彈藥預備新一屆選舉好過。<br> 好多黨派都有同樣諗法，所以對呢啲雞肋補選都唔感興趣。好似呢個紅磡灣區補選咁，都係得兩位候選人落場玩。<br> 同樣報稱冇政黨聯繫嘅室內設計師周忠良同工程顧問張仁康，據聞喺區內知名度都唔係好高，有指前者係民主派，後者係左仔陣營，總算係兩陣對壘，但火花肯定冇乜，因為兩個人過往政績唔算突出，睇怕投票率唔高得去邊。<br> 有區內地頭蟲笑稱今次擺明係海軍鬥水兵；要睇猛人對撼，真係要等11月嘅選舉喇。</p></body></html>