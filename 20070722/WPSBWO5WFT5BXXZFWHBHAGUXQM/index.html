<html><header><meta charset="utf-8"><title>國際網絡：打工仔工時越嚟越長</title></header><body><h1>國際網絡：打工仔工時越嚟越長</h1><p>聯合國國際勞工組織做咗個調查，發現全球22%打工仔嘅工作時間過長，每個禮拜要做超過48個鐘，原因包括：<br> （1）生產力低所以工資低，惟有超時工作幫補，惡性循環；<br> （2）有啲老闆冇遵守有關工時、加班費等勞工法例；<br> （3）越嚟越多人從事需要輪班、工作時間又長嘅服務性行業。</p><p>三大原因超時趨嚴重</p><p>jasper1927喺《MSNBC討論區》話：「有啲公司管理不善，冇妥善分配工作，或者冇利用先進科技提高生產力，令返工時間越嚟越長。」<br> we-b-u-2-dae呻：「公司高層通常有舒適嘅工作環境，甚至可以坐喺好先進嘅人體工學椅（Ergonomicchair）度做嘢，工作效率自然高。下屬嘅工作環境就差好多嘞，搞到成日覺得好累、有壓力，甚至搞到工作勞損，影響工作表現，所以要做耐啲先可以做完啲嘢。」&#13;</p><p>秘魯人每周做48粒鐘</p><p>quixter講：「科技進步咗，美國工人嘅生產力過去幾十年大幅提升，不過，美國𠵱家約莫80%家庭，兩公婆都要返工搵錢，冇乜時間剩，但係薪金加得好慢，有啲公司仲減薪，令生活有好大壓力。」<br> 調查顯示，秘魯有50.9%工人每個禮拜做嘢超過48粒鐘，比率係全球最高；其次係南韓（49.5%）、泰國（46.7%）；已發展國家嘅超時工作比率最低，包括英國（25.7%）、澳洲（20.4%）、美國（18.1%）。&#13;</p></body></html>