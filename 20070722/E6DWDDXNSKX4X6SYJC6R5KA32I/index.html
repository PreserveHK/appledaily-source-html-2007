<html><header><meta charset="utf-8"><title>環球片場：蒼井優鄉村舞孃穿草裙封后</title></header><body><h1>環球片場：蒼井優鄉村舞孃穿草裙封后</h1><p>以跳舞做題材嘅電影一直以嚟屢見不少，不過講草裙舞嘅作品就似乎唔多見。由日本女星蒼井優主演嘅電影《草裙娃娃呼啦啦》，將會喺本周四香港上映，扮演草裙女郎嘅阿優露出纖腰扭吓扭吓，咁就掃走多個電影獎項，阿Net當然要即時上電影官方網頁八吓有幾巴閉啦。</p><p>苦練三個月</p><p>《草裙娃娃呼啦啦》講述日本常磐市打算興建夏威夷度假中心，阿優眼見當地嘅採礦工場面臨倒閉，於是唔理母親反對，決定同一班礦工女兒向松雪泰子拜師學跳草裙舞，希望拯救家鄉嘅經濟。由於劇情需要，阿優同一班演員都喺開拍前接受咗三個月嘅草裙舞訓練，又學日本東北地區嘅鄉下口音講對白，阿優咁畀心機，難怪憑呢套戲成為上年嘅藍絲帶影后。<br> 喺電影嘅日本官方網頁入面，當然有wallpaper下載啦，而阿Net亦喺YouTube度見到網友redlinekimo上載咗呢套戲入面松雪泰子教授草裙舞手語動作嘅片段㖭，各位讀者睇完之後，大可以用嚟向心上人示愛。<br> 版主：阿Net<br> 本欄逢周一至五刊出<br> <br> 日本官方網頁網址：<br>  http://www.hula-girl.jp/top.html <br> <br> 草裙舞手語教學網址：<br>  http://www.youtube.com/watch?v=iCw9EqTcNY8&amp;mode=related&amp;search= </p></body></html>