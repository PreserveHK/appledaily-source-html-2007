<html><header><meta charset="utf-8"><title>隔牆有耳：九鐵舊部掀讀書潮 - 李八方</title></header><body><h1>隔牆有耳：九鐵舊部掀讀書潮 - 李八方</h1><p>邊個話香港讀書風氣薄弱？九鐵員工（其實已過渡至港鐵）近日就掀起一片讀書熱潮。前九鐵署理行政總裁黎文熹出書爆舊年兵變內幕，出版社負責人潘麗瓊同八方講，黎生本《九天風雲》勁好賣，淨係聯合集團旗下嘅書店，呢幾日每日平均賣出過千本，全港銷量已過5,000，為滿足讀者，即刻加印到超過10,000本應市。<br> 潘小姐仲話，本書喺九鐵（𠵱家叫東鐵）沿線好似沙田、大埔特別好賣，中環銷量都唔錯，據知捧場客唔少係黎文熹舊部，大家都想八卦當年高層兵變內情，由於唔少員工都想攞黎生簽名，黎生體恤舊部，聽日下午兩點會喺沙田新城巿廣場嘅商務印書館搞簽名會，仲會同讀者分享讀後感咁話。黎生當日捨命救番嘅嗰班九鐵高層，唔知會唔會再次「晒馬」撐場，至於仲有冇料爆，聽日分曉。</p></body></html>