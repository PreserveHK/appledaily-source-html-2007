<html><header><meta charset="utf-8"><title>手機介面×Vista　待機10日唔使叉</title></header><body><h1>手機介面×Vista　待機10日唔使叉</h1><p>HTC又出手機？嗰部TyTNII同TouchDual都仲新簇簇開箱咗冇耐，同埋點解會咁大嚿嘅？望真啲Conf.原來係UMPC先真！HTCShift係佢哋首次轉戰電腦市場，本住玩嘢創新原則，仲將大家用慣用熟嘅手機介面，同極具Power嘅Vista玩二合一，咁就變成最長可待機10日，兼享真電腦全面功能。<br><br>記者：朱崇德、陳國輝<br>攝影：陳陶鈞	</p><p>SnapUVE手機介面<br>續航10日&#13;</p><p>第一眼睇見HTCShift，真係有啲似加大碼版TyTNII，加埋佢個日曆、天氣、時間開機介面，唔話你知佢係一部UMPC，真係俾佢呃晒！<br> 據知今次HTCShift最特別之處，就係在現時最熱門的WindowsVistaBusiness電腦平台之上，再加入自加開發的HTCSnapUVE系統。而SnapUVE強勁之處，係可用機身配備的三頻UMTS/HSDPA、四頻GSM/GPRS/EDGE，及藍芽/Wi-Fi等長時間與網絡保持連線，咁樣就好似大家玩開嘅PDA手機一樣，隨時做到Check電郵、行事曆、短訊同聯絡人等功能！<br> 咁煩惱玩雙平台嘅原因，係因為SnapUVE嘅待機時間（停用PushE-mail功能）可以長達10日，相對執行Vista只得2小時，好明顯佢以簡化基本功能、降低CPU電壓，以達至增強整體續航能力。不過呢個當然只係官方數字，相信七除八扣後，實用1日、半日應該冇乜問題。</p><p>WindowsVista介面<br>玩真Notebook&#13;</p><p>如果大家想將HTCShift潛藏功能全面解封，就一定要開啓WindowsVistaBusiness介面。<br> 開機時間同一般Notebook差唔多，都需要十零秒進入介面狀態。機身內置Intel最新Stealey800MHz處理器，配1GBDDR2microDIMM記憶體、40GB硬碟，論此規格行Vista難免有少少拉住拉住；不過體諒佢細到只如DVD盒Size（207×129×25mm），連電池重量都只有800g，以流動性為大前提下，都勉強可以接受；行Vista後係全電腦功能，開Words、用Excel做Presentation，機身鏡頭玩視像會議，甚或大咬如Photoshop都冇問題，加上趟開機身7吋TFTLCD後（800×480），原來仲收藏有一個QWERTY鍵盤，俾你放喺枱當Notebook咁用，設計都幾體貼。<br> 如果行緊街冇位擺，顯示屏仲有觸控式功能，攞支Stylus出嚟就可以當TabletPC咁用，真係方便到冇嘢講！擴展插口方面，基本USB2.0、VGAOut、SDIO插槽都有齊，真正當電腦咁用都冇問題。</p><p>小評</p><p>論功能同輕巧實用性，HTCShift真係幾全面；行手機介面達Sub-Notebook功能，但維持連線及慳電為原則，諗法亦好有創意，市面上亦冇乜競爭者；雖然機價未定，行內人普遍估價約$15,000，應該都係走商務客戶多。<br> </p><p>Profile</p><p>處理器：IntelStealey800MHz<br> 作業系統：WindowsVistaBusiness、SnapUVE<br> 記憶體：1GBDDR2microDIMM<br> 硬碟：40GB<br> 螢幕：7吋TFTLCD（800×480）<br> 網絡：HSDPA/UMTS：三頻850、1900、2100MHz；<br> GSM/GPRS/EDGE：四頻850、900、1800、1900MHz<br> 鏡頭：CMOS（640×480）<br> 電池：2700mAh<br> 尺寸：207×129×25mm<br> 重量：800g（含電池）<br> 查詢：35201234</p></body></html>