<html><header><meta charset="utf-8"><title>車路士戰將變身賀聖誕<br>超能先生泰利領軍劈通宵</title></header><body><h1>車路士戰將變身賀聖誕<br>超能先生泰利領軍劈通宵</h1><p>儘管距離聖誕節還有一段日子，但英超球會車路士的一班球星，日前已率先舉行化裝派對，出名爛玩的隊長泰利（JohnTerry）、林柏特（FrankLampard）及比沙路（ClaudioPizarro）等紛紛除下球衣，與另一半齊齊換上騎呢cosplay服飾，迎接佳節來臨。</p><p>車路士近日成功在歐聯晉級，球隊上下士氣高昂，故此球會批准在明日倫敦打吡大戰對阿仙奴之前，讓隊員輕鬆一下。周三晚車路士在史丹福橋總部提早舉行聖誕節派對，並以化裝cosplay為主題，當日一眾球星都放下平日在球場上的威武英姿，盡情扮鬼扮馬胡鬧一番，當中又以泰利及林柏特兩個爛玩之人最為投入。</p><p>林柏特冧掂女友</p><p>當日率先乘車到場的是前鋒比沙路，他打扮成古羅馬凱撒大帝，見到記者影相即露出四萬面口。繼後則是林柏特與未婚妻ElenRives，二人均以歐洲古代貴族打扮服飾亮相。早前林柏特被指在拉斯維加斯拈花惹草，引來Elen大怒，但當日所見二人表現恩愛，Elen更心情大好讓狗仔隊任影唔嬲，相信林柏特已冧掂未來老婆。<br> 至於出名爛滾的隊長泰利，當日則帶同金髮靚女老婆ToniPoole及多位友人到達，他們兩夫婦分別扮成廸士尼動畫《超人特攻隊》的超能先生及牧場女郎，其友人更扮成毛茸茸的大公雞，搞鬼之極。早前泰利弄傷面骨，曾戴矯形面具上陣，今次又不約而同戴上眼罩扮嘢，難道蒙面蒙上癮？</p><p>舒夫真高唔合群</p><p>未知舒夫真高太過怕醜，還是未被知會要化裝出席，他只穿樽領便服與太太KirstenPazik到場，十分掃興。英國報章《DailyStar》指派對氣氛熱鬧，大會請來BBC電台著名DJSpoony擔任主持及打碟，眾球星均飲至酩酊大醉，尤其泰利及林柏特玩到天光才願離去。不過昨日新官上任的英格蘭領隊卡比路（FabioCapello），已揚言會整肅球隊紀律，嚴禁球員豪飲、夜睡及帶同女伴隨隊，今後泰利及林柏特相信不可能如此盡興。</p><p>哈利仔有嘢噏</p><p>成班車仔球員未到聖誕都已經玩到咁癲，聽日場倫敦打吡對住阿仙奴希望唔會腳仔軟啦！<br> 蘋果娛樂特派評述員哈利仔</p><p>話你知：球星風流賬數唔完</p><p>正所謂「車仔屢見風流漢」，車路士向來不乏色膽包天之輩，例如舒夫真高搶走貝盧斯科尼兒子的女友結為夫婦、林柏特早前在賭城與東歐籍妓女一夜風流等都成為新聞焦點。今年10月泰利更被目睹到夜店參加淫亂派對，並與兩名鋼管女郎大跳艷舞。至於今季才加盟的比沙路，月前疑被影到攜同兩名女子進入酒店房間，間接令所屬的秘魯國家隊大敗，今後或永不錄用。</p></body></html>