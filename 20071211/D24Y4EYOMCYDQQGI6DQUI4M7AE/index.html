<html><header><meta charset="utf-8"><title>股路縱橫：明年開始豐收弘海低吸正合時 - 郭兆誠</title></header><body><h1>股路縱橫：明年開始豐收弘海低吸正合時 - 郭兆誠</h1><p>大市繼續在高位反覆調整，中央雖然重手收緊銀根，早段市勢未有受太大影響，恒指更一度上升近300點，但午後沽壓重現，跌勢頗急，恒指埋單28501，下跌341點，成交再縮番只得1130億元，期指仍有高水。<br> 大市短期仍係在高位整固之局，恒指估計在28000至30000之間上落，消化完成後，有力再試新高。噚日推介的中國科技（985），收0.375元，升4.5仙，成交近7億股，動力開始轉強，可以上移止賺位繼續持有，短線上升目標0.45元至0.50元。<br> 大市調整雖只係個多月，但其實好多三四線股之前已見頂回落，而且跌幅唔細，個別有實際業績支持嘅，現時正好趁低吸入，日後升浪再起，回升3至5成的機會甚大。</p><p>業務進展良好</p><p>弘海（8112）在10月中高見2.90元後就未有好過，噚日收1.51元，跌7仙，累積跌幅48%，亦去返今年5月水平，可以話，大半年來冇升過，但公司業務就一直有良好進展，07年（12月年結）盤數已經幾好睇，08年仲會係大豐收。<br> 集團現時經營採煤同銷售塑料編織袋業務，兩者都極具增長潛力，而且仲帶來穩定嘅現金流。本月初，集團又計劃再收購內蒙古另一個煤礦，呢單deal，可能要等一段時間先成事，即使係咁，單靠現時的兩項業務，盈利已經夠晒勁。<br> 07年上半年，弘海由虧轉盈，賺1153萬元，營運情況繼續轉好，第3季賺817萬元，令首3季獲利1971萬元，大升5.5倍。第4季，內蒙古「958區」的露天煤礦已開始運作，盈利可再升。</p><p>預測PE僅5倍</p><p>08年，已收購的地下煤礦在下半年可投產，初期年產量120萬噸，全年估計可賺7000萬元。另外，生產大型塑料編織袋之廠房今年底可竣工，明年投產，估計每年可帶來盈利6000萬元。<br> 08年全年，露天煤礦業務提供全年貢獻，地下煤礦投產半年，加上塑料編織新廠開工，保守估計盈利可達1.3億元，每股盈利30仙，現價計，08年預測PE僅5倍，09年盈利可再上升至2億元，每股盈利47仙，以PE15倍計，08年股價可見4.50元，09年見7元。</p></body></html>