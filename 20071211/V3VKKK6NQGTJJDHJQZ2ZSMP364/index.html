<html><header><meta charset="utf-8"><title>中環在線：潘國濂親證代理唔掂 - 李華華</title></header><body><h1>中環在線：潘國濂親證代理唔掂 - 李華華</h1><p>成立咗十年嘅地產代理監管局，一直都話要提升地產代理專業資格，但噚日個局嘅主席潘國濂，喺香港專業地產顧問商會創會十周年酒會上，講咗個唔係幾開心嘅親身經歷。<br> 話說佢母親大人有層長命契嘅樓留咗畀佢，有日佢走去一間地產舖度放盤，招呼佢嗰個代理，只係攞本簿登記完就算，又唔識叫佢簽委託書，又唔識蓋印作實，搞到佢好傷心，一嚟覺得個局搞咗十年，點解啲代理嘅專業都好似冇乜提升到，二嚟覺得點解地監局咁都可以發個牌畀嗰位代理。<br> 佢第日返工即刻向地監局行政總裁陳佩珊呻，仲定下目標，明年一定要加強對中小型地產代理嘅培訓咁話。不過，佢兜番話，嗰個代理一個月之內幫佢賣咗個單位，而且個價仲好靚㖭。<br> 除咗中小型代理，潘國濂話，𠵱家代理幫手賣一手盤嘅手法，好多都唔夠專業，地監局收到唔少人同港鐵嘅投訴，所以至會喺上個禮拜再出一份賣樓指引，佢好堅定咁話，個局一定會嚴厲執行。</p></body></html>