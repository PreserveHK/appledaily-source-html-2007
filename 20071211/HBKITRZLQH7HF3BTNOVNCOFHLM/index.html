<html><header><meta charset="utf-8"><title>中環在線：嘉禾新主有東瀛味 - 李華華</title></header><body><h1>中環在線：嘉禾新主有東瀛味 - 李華華</h1><p>嘉禾（1132）噚日開股東會，靈魂人物由鄒文懷變成橙天娛樂老闆伍克波。話說伍氏係飲飲吓afternoontea，就攞兩億幾銀出嚟買咗鄒生父女啲股權，做咗嘉禾新主人。<br> 噚日頭一趟以上市公司主席身份見記者，伍生似乎有啲緊張，淨係話睇好嘉禾院線同發行業務，唔排除日後橙天會同嘉禾一齊拍戲，其他嘢就乜都未有定案，冇咩好講，就算未搞橙天之前做邊行，都要留番稍後約食飯時再話畀大家知喎。所以，華華暫時仲未起到伍生個底。<br> 不過，就算當事人封嘴唔講，都有人唔覺意踢爆──鄒生個得力助手杜惠東話，伍生曾經喺日本讀書，中、英、日文都流利，兩年前未搞橙天時，喺日本做啲同音樂有關嘅嘢……well，唔怪之得喺內地娛樂圈極有地位嘅伍生，個look勁有東瀛中生味，一啲都唔似祖國嘅商人啦！</p></body></html>