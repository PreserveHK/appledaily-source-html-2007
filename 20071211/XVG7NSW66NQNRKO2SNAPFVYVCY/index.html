<html><header><meta charset="utf-8"><title>窩輪搏擊：2258水位吸引 - 俊樺</title></header><body><h1>窩輪搏擊：2258水位吸引 - 俊樺</h1><p>花旗昨晚議息，如無意外，都係減息1/4厘，究竟呢個結果係預咗定係令人失望呢？昨晚花旗股市會話畀大家知，不過，昨日港股就失驚無神喺晏晝抽上去29000點樓上，係咪有啓示？好快就知道。<br> 不過，有樣嘢大家要留意，前晚花旗股市高收，納指同標普500企喺阻力位之前，而道指就出現突破，如果花旗股市真係要挾一段，昨晚可能會有顯著升幅，大家都知，次按搞到好多機構投資者雞毛鴨血，臨近年尾有好大誘因整靚盤數，唔好忽視今年櫥窗粉飾嘅力量。</p><p>恒生C輪2258：恒生（011）昨收164.9元，升2.1巴仙，回補裂口之後破旗炒上，今日有機升破170元，短線睇185元，可以諗吓隻C輪2258，隻輪昨收2.44元，槓桿6.7倍（有效5.1倍），對冲值0.75，正股升上185元，2258應該唔會低過4.1元，水位吸引，正股跌穿158元止蝕。</p></body></html>