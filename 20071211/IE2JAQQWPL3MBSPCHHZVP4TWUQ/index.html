<html><header><meta charset="utf-8"><title>中環在線：搵理財顧問　股神唔及任志剛 - 李華華</title></header><body><h1>中環在線：搵理財顧問　股神唔及任志剛 - 李華華</h1><p>每逢股市大上大落，大家就會諗起「香港股神」李四叔。佢出席公開場合都會漏吓口風、講幾隻心水股票益大家，而且都幾準，不過如果講到搵理財顧問，四叔居然唔係首選！<br> 據ING噚日公佈嘅本地投資者調查報告，基金投資者心中最理想嘅理財顧問係金管局總裁任志剛，得票率27%，佔第一位；名嘴陸叔陳永陸排第二，有15%得票率，至於政務司司長唐英年以13%排第三。四叔人如其名只得梗頸四，得票率8%，有「亞洲股神」之稱嘅東尼TonyMeasor就同特首曾蔭權齊齊排第五。</p><p>四叔得票少過陸叔</p><p>個調查喺今年8至9月進行，訪問咗502位受訪者，其中401位係基金投資者，另外101個好漢就未有投資基金。華華大膽假設，買基金嘅投資者都信賴專業人士，任總要睇住香港金融市場，咁大挑戰都做到，自然令人覺得佢係出色嘅個人理財顧問。不過，兩大股神都唔夠股壇名嘴受歡迎，就真係令華華大惑不解。<br> 為咗令受訪者多啲選擇，問卷設定咗唔同界別嘅人物畀受訪者揀，包括政府官員、股市評論員、專業人士，甚至形象精明嘅藝人。除咗上述嗰幾位，仲有DavidWebb、曾淵滄、曹仁超，影視界代表有鄭裕玲同周星馳。<br> 咪以為藝人唔係理想理財顧問，查實鄭裕玲同周星馳都有人投票。華華諗落都好合理，DoDo姐嘅精打細算形象深入民心，以前都有超級市場同政府廣告搵佢做代言人。至於星爺唔止拍戲叻，對樓市投資亦有一手，單睇佢同菱電04年以3.2億銀買入山頂天比高地皮，之後建四座洋房出售，市傳每幢入場費達3億銀，咁仲唔算投資有道？</p><p>名人投資心得</p><p>李兆基	<br> 投資心得：「靚股要揸到尾」、「投資者要守得住先好入市」<br> <br> 曾淵滄<br> 投資心得：「要賺就要賺到盡」、「唔買人氣股及富豪股」<br> <br> 曹仁超（圖）<br> 投資心得：「任何市況總有投資機會」、「止蝕唔止賺，溝上唔溝落」<br> <br> 東尼<br> 投資心得：「買股忌見異思遷，好股要長揸」<br> <br> 陳永陸<br> 投資心得：「買樓係最壞嘅投資」、「本錢有限切忌分散」<br> <br> 鄭裕玲<br> 投資心得：「作為投資者，要為自己嘅投資負責」、「理財顧問唔可以輸錢」</p><p>陸叔：我講股太官腔</p><p>對於登上投資者最理想理財顧問榜三甲嘅陳永陸，夾喺任總同唐唐中間，陸叔似乎有點受寵若驚，佢話：「我點同佢哋，佢哋講嘅嘢我都要聽，可能我講嘢都有啲官腔。」<br> 佢解釋官員通常講大圍經濟，陸叔鍾意客觀分析、講大方向，唔着重貼股，不過每日寫嘅專欄例外，咁啱呢個調查係針對買基金嘅投資者，可能因為咁，吸引咗一批長線投資者。<br> 咁下一年個市點睇呢？陸叔話，08年全球經濟發展會比較穩定，冇今年咁風高浪急，中國經濟增長會減慢。<br> 至於美國則因為總統大選，樓市應該唔會太差，美元會冇今年咁弱。<br> 實際啲畀啲投資方向，陸叔就建議逢低吸內地基金，而但凡會受人民幣升值及內地通脹影響嘅行業佢都睇好，例如零售業，至於香港嚟緊呢年都係負利率，所以睇好地產股喎。<br> 電郵：mailto:LiWaWa@AppleDaily.com</p></body></html>