<html><header><meta charset="utf-8"><title>中環在線：股壇長毛發泡沫警告<br>中國金融產業貴到離譜 - 李華華</title></header><body><h1>中環在線：股壇長毛發泡沫警告<br>中國金融產業貴到離譜 - 李華華</h1><p>盈利警告大家可能聽得多，泡沫警告（Bubblewarning）唔知你又聽過未。<br> 有股壇長毛之稱嘅DavidWebb，最近就喺佢網站對中國金融產業投資（1227）發出泡沫警告，主要係話間公司現價貴到離晒譜，股價上周五收1.5元，較Webb估每股資產淨值（NAV）0.053元，高成27倍。就算用金融產業上周發通告指出，6月底NAV有0.115元嚟計數，亦高出12倍，都咪話唔嚇人。<br> </p><p>單日升近4倍</p><p>中國金融產業上周五爆升近4倍，唔夠一個月啫，就升咗近26倍，真係快過坐火箭。<br> 呢間公司舊年底仲係負資產，阿Webb話，以一間「Chapter21」股票──即係主要投資中港兩地上市以及非上市嘅公司──呢一類投資公司係唔准控制一間公司30%或以上嘅股權，每次投資嘅時候，可動用嘅投資上限，亦唔可以超過間投資公司嘅資產值20%或以上。</p><p>想發圍都幾難</p><p>中國金融產業前排喺市場抽水之後，資產淨值都係得5800萬，計計數，以後每次有新收購，都唔可以使超過1160萬，真係想發圍都幾難。<br> 以往呢類「21章公司」，股價都係比資產淨值有折讓，𠵱家有成幾10倍溢價，又冇大型注資嘅概念，係唔係炒貴咗呢？<br> 阿Webb就話，除非你相信管理層未來嘅投資決定，可以令到呢間公司嘅淨回報增加27倍啦！如果佢哋咁叻，華華都想開吓眼界。<br> LiWaWa@AppleDaily.com</p></body></html>