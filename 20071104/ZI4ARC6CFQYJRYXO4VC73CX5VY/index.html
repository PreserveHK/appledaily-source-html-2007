<html><header><meta charset="utf-8"><title>錦上峇里　冷燒謠</title></header><body><h1>錦上峇里　冷燒謠</h1><p>恒指節節上升，氣溫話跌就跌，有錢令人身痕、天凉令人眼瞓，我又想放假了。<br>放假有十萬個好理由，卻找不着一個好時候，喂你有project跟緊╲你同事大假未放完╲你今年爆晒quota喇，心動容易行動難，4日3夜逍遙遊近乎高不可攀。<br>近近哋，食自己，想享受resort式悠閒，毋須仰望布吉與峇里，上車、入滿油、爽快一腳踩去元朗新場，但見樹影婆娑、水波蕩漾，星光之中迎來美酒伴泰菜，加上郊外無臭天然凉風全程輕送，要好好感受這一晚。<br><br>記者：劉嘉蕙　<br>攝影：梁細權<br>Model:Zoe（TheGroup）,Jolen</p><p>300萬resort風情
</p><p>話說記者是九龍妹，最怕入元朗左兜右兜唔知自己去邊，首趟拜會旦王花，剛巧天降冷雨，我一個人、黑麻麻、在大欖隧道口呆等半個鐘等人接，忍不住面黑黑嘴藐藐獨自嘀咕，「好巴閉咩開咁遠？」<br> 終於中間人出現，上的士掟轉彎，旦王花招牌映入眼簾，看見長方形水池、噴水象象與大棵棕櫚樹向我招手，立即轉怒為喜，大叫unbelievable。<br> 旦王花環境好舒服，皆因老闆大灑300萬搞裝修，誓要在石屎森林打造度假resort風情。Resort感，最忌眼高手低到喉唔到肺，局埋一堆懶精緻軟件迫人Relax，幸而旦王花沒有犯以上流弊，萬多呎戶外花園鋪木地、擺放長木枱與藤椅、加上開放式winebar及專人主理燒烤區，場地規劃闊落有致，五臟俱全。最最最重要一點，環境無遮無擋夠開揚，見山是山聞風是風，如此自然空間感市區難尋，不枉一番山長水遠。&#13;</p><p>輕談淺酌吹水煙
</p><p>菜式方面，旦王花是泰屋集團旗下產品，專攻泰越菜，同時打磨多款fusion口味，又設燒烤區供應時令食材，連非大路嘅魔鬼魚及泰國茄都有得燒。餐廳winebar部份亦是驚喜主打，雞尾酒list長長一串，12nn至9pm歡樂時光全部半價，最近更引入土耳其特色生果味水煙，一班人晨早霸個帳篷位，飲飽食醉吹吹水（煙），身心特別舒暢，回家睡個好眠。
</p><p>燒烤兩味
</p><p>燒烤區不設餐單，客人可親自走到爐前，手篤篤心水食材，選擇不少。</p><p>燒大頭蝦$60/100克</p><p>燒越南大頭蝦及美國牛柳串，前者蘸泰式酸辣汁，入口超彈牙。牛柳嫩口，配菜有泰國茄，平凡中見小驚喜。</p><p>泰皇金瓜素飯$78
</p><p>細契關菊英心水，素食者必試，炒飯內容有冬菇、甘笋、豆角、馬蹄，大廚建議挖南瓜肉同吃，感覺清新不怕寡口。</p><p>淡咖喱黃金磚$78
</p><p>泰式咖喱不離豬牛雞，女士忌濃味又唔想食咖喱雜菜，可試這道淡咖喱炸日本豆腐，惹味之餘保留豆腐的軟滑，頂層灑的亁葱及南瓜絲帶出細膩口感。</p><p>榴槤山竹大頭蝦$168</p><p>果皇果后相遇，咖喱大頭蝦作媒。榴槤有霸氣，此菜只取其香，少用其味，咖喱混和山竹，帶出新鮮食味。</p><p>食客意見<br>Mila</p><p>從外面望就覺得氣氛好好，好正，食物選擇夠多，可以就到一大班人口味。</p><p>朱生朱太
</p><p>我住附近，來過一次，冬蔭功好好味，環境好舒服，秋天凉爽更寫意，有機會想多來幾次。</p><p>旦王花</p><p>地址：元朗錦上路148號<br> （前三號幹線餐廳位置）<br> 電話：24883263<br> 營業時間：12nn-11:30pm，酒吧營業至2am<br> 座位：220個<br> 泊車：餐廳提供約80個車位，$20泊一晚<br> 交通：乘西鐵錦上路站，轉64K巴士東邊路下車；或轉乘的士約$18.5</p></body></html>