<html><header><meta charset="utf-8"><title>隔牆有耳：諗幾秒捐7000萬 - 李八方</title></header><body><h1>隔牆有耳：諗幾秒捐7000萬 - 李八方</h1><p>𠵱家中學都有籌款潮，傳統名校拔萃男書院噚日宣佈獲得一筆為數7,000萬蚊嘅捐款，作為起新宿舍大樓部份費用，係繼05年李嘉誠捐8,000萬畀聖保羅男女中學後，中小學界第二筆最大單一捐款。<br> 捐錢回饋母校嘅係恆豐酒店創辦人李文華孻子李德義，佢58年喺男拔中學畢業，之後去咗美國麻省理工（MIT）讀建築，𠵱家係建築公司老闆，佢個大仔𠵱家喺男拔附屬小學讀緊。男拔介紹李德義身家豐裕：喺倫敦中部有200座物業、日內瓦商業區有3座、東京有15座商廈。佢話唔少係父親留低，但身家有幾多，當然唔方便講。</p><p>有宿舍住成熟啲</p><p>男拔起呢座新宿舍大樓，總共要1.1億元，大約三、四年前，李德義同負責籌款嘅校友、立法會議員張宇人講起，得知仲欠7,000萬，「只係諗咗幾秒鐘」就應承捐錢。佢話以前讀書時冇得住宿舍，去到外國發現有住宿舍嘅同學，比自己成熟好多，所以即刻應承出錢幫吓師弟。<br> 新宿舍有300個宿位，附設室內泳池，預計明年入伙，張宇人話每人每月宿費要5,000蚊。男拔校友唔少都係商人，好似田北俊同田北辰、林建名、霍建寧、范鴻齡等，籌款自然水到渠成。<br> 女性較少從商，咁女校籌款又係咪好蝕底呢？正籌緊2.5億元嘅拔萃女書院，有負責籌款嘅校友話，佢哋嘅畢業生冇錯都係主要做乜乜師，從商較少，「但都有人幾千萬咁捐，所以我哋將籌款計劃擴至3.8億。」女拔從商嘅校友，有李嘉誠紅顏知己周凱旋，以及港姐楊寶玲，其他名校友包括唐英年太太郭妤淺同港姐孫泳恩等。</p></body></html>