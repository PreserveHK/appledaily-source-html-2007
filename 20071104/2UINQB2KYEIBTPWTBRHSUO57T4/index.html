<html><header><meta charset="utf-8"><title>金手指：點解溫總高調叫停車 - 孫柏文</title></header><body><h1>金手指：點解溫總高調叫停車 - 孫柏文</h1><p>早喺9月5日，孫柏文寫過《講你知「資金自由行」何時來》。當時，恒指得24000點。我講過話：「中央官員係父母官……祖國散戶就係啲成個袋都係利是錢嘅小朋友……阿媽都希望啲小朋友就算亂嚟，都盡量減低輸錢嘅機會。」<br> 即係點？即係中央如果畀散戶出嚟買嘢，絕對唔希望佢哋接火棒。即係「資金自由行」要等到股市大跌之後，到時通街平貨，散戶亂買嘢都冇咁大鑊。<br> 點知，我哋呢班特區股民，一聽到話會有祖國散戶落嚟亂買嘢，就個個由羊太變成大盜，想打劫祖國散戶。如果你係其中一個因聽到「資金自由行」政策出台，所以入市嘅股民，問心嗰句：「你係咪大盜？係咪想打劫？」試問阿拉伯傳說1001夜當中嘅阿里巴巴，係攞邊個嘅錢？試問2007年嘅阿里巴巴（1688）上市cap水，又係攞邊個嘅錢？你仲唔係大盜？<br> 點解中央咁驚祖國散戶輸錢？咁我就問大家：「中央政府最驚啲乜？」相信大家都會答：「亂！」祖國有上億個散戶，如果上街圍堵中南海，點算？<br> 講真，總理溫家寶喺電視鏡頭前叫停「資金自由行」，我都有睇。相信大家都問「點解要喺嗰一刻，投下大殺傷力武器？」<br> 其實，如果大家有細心留意溫總嗰一刻嘅服飾，就知點解。溫總當時着住運動衫（看圖）。孫柏文作為經常做運動嘅人，清楚明白做運動前一定要「拉筋」，拉完就盡快開始做運動，如果唔係，好容易損傷。</p><p>下次唔好阻頭阻勢</p><p>溫總佢老人家當日諗住拉好筋，準備去跑吓步，點知途中俾班特區記者阻住（看圖）。原本都唔想「畫出腸」，叫停「資金自由行」，諗住「冇講等於冇咗」算。點知啲特區記者係要唔知情識趣咁阻住溫總，搞到溫總心情唔好，要向特區股民講壞消息。下次要緊記，唔好阻住溫總做運動！如果唔係，連QDII都冇埋，點算？<br> 最後，原來賭牛市玩完，唔係睇乜嘢「藍燈籠」。只要跟新地（016）配股就得，上個禮拜新地已配股，你又點？<br> 金手指網誌：<br>  http://phatdat.blogspot.com </p></body></html>