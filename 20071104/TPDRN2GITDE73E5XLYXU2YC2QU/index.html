<html><header><meta charset="utf-8"><title>搞到TVB不知所謂<br>杜琪峯鬧陳志雲騎呢怪</title></header><body><h1>搞到TVB不知所謂<br>杜琪峯鬧陳志雲騎呢怪</h1><p>52歲的大導演杜琪峯依然老馬有火！出身無綫的他前晚出席電影活動時，提到以主持《志雲飯局》出位的無綫總經理陳志雲，向來敢言的他即直指陳總是個騎呢怪，因而搞出個騎呢台，劇集又不知所謂，創意低兼求其抄，故斷然拒絕六嬸方逸華邀他回巢效力的美意，至於陳總則暗寸杜琪峯借勢宣傳新片。兩個男人隔空開火，精采過連場暗戰！</p><p>導演杜琪峯的敢言總嚇人一跳，繼去年指無綫鎮台之寶汪明荃（阿姐）阻住地球轉後，前晚他又開火炮轟無綫總經理陳志雲，又金又激的言論，拍得住大契李司棋，令《志雲飯局》燒燶飯，慘變飯焦。<br> 陳志雲走出幕前主持訪談節目後，曝光率高過不少旗下藝員，同時近年無綫劇集水準下跌也是不爭的事實，難怪出身無綫的阿杜，早前獲六嬸方逸華親邀回巢效力。對娘家愛之深責之切的阿杜，前晚到香港電影展覽館出席「大娛樂家．王天林」電影回顧展覽開幕酒會時，不留情面狠批TVB兼聲言拒絕重返無綫，阿杜說：「點解我要返去拍劇？過咗咁耐，唔出現就唔出現，電影同電視係兩種工作，我電影都有排學。」</p><p>暗寸宣傳新戲</p><p>問阿杜是否認同現時電視劇水準下降時，他踩無綫劇集渣之餘更向陳志雲辣火頭，慨嘆說：「唉，不知所謂！我講咗好耐，求求其其照抄照寫，創意低到不得了，唔及內地劇集，電視台似養老院，堂堂一個總經理，走去做節目，應該諗吓點搞好個電視台，奇奇怪怪，衰啲講句騎呢怪，搞到個電視台係騎呢台；亞視冇計，佢能力同資源有限。」<br> 既然無綫不爭氣，不知阿杜會否鋤強扶弱，幫亞視拍劇挽回頹勢？他說：「唔係拍一套就可以有得翻身，要成班人群策群力，唔係行埋去止止血就得，之後又流血，大家電視圈人遠觀啲，內地市場大，大家應該將香港電視圈帶入去。」<br> 其實阿杜與無綫結緣超過30年，當年他獲恩師天林叔提攜，由辦公室助理擢升為助理編導，此後改變阿杜一生，阿杜指天林叔令他學會很多，他說：「佢教我冇錯就冇嘢，有錯就要講出嚟，佢叫我唔好同阿姐嗌霎。」毋怪乎他如此敢言，但他否認與阿姐積怨：「我好尊重佢，阿叔（王天林）叫我哋以和為貴。」<br> 另一方面，被阿杜轟炸的陳志雲，昨日則在電話中談笑用兵，他說：「首先，杜琪峯先生嘅《鐵三角》非常出色，我誠意向大家推介；第二，我好多謝佢對我哋電視台嘅意見，我一向好尊重佢意見嘅。」但言語間似暗寸杜琪峯趁機為新片宣傳。</p><p>反對兒子入行</p><p>此外，80歲的天林叔前晚率愛徒阿杜和導演林嶺東出席酒會，事前周潤發特地託阿杜將一袋禮物轉交天林叔，十分有心。曾製作逾千部電影電視劇的天林叔在會上表示，自己不是本地最多產導演，他又說：「我最鍾意自己嘅作品係《小兒女》。」<br> 兒子王晶則透露當初父親不贊成他入行，其無厘頭作品也非父親杯中茶，天林叔怕讚壞他，故從不讚許；至於近年屢邀天林叔客串拍戲的阿杜笑謂：「阿叔幫我拍戲，佢話『Johnny（阿杜），我唔知你做乜？』」阿杜稱沒因而感不快，反而開心到死，還抵死笑言：「佢明咪大鑊？」<br> 採訪、攝影：李珮洳</p><p>陳志雲愛將爭寵</p><p>被杜琪峯痛罵的無綫總經理陳志雲，現年48歲，94年加入無綫任節目部總監，04年升為總經理，被指特別偏愛崔健邦及王貽興，密密安排二人主持節目，近月又傳點名力捧鄧健泓，引發爭寵風波。近年陳志雲更由幕後走到幕前，除以韋家晴身份任節目《向世界出發》旁述外，更主持節目《志雲飯局》（圖）及《志雲上素》等。<br> 陳志雲於81年在香港大學畢業後獲聘為政務主任，在政府工作10多年，曾擔任香港影視及娛樂事務管理處助理處長，並以藝名韋家晴主持香港電台節目，92年獲俞琤賞識加盟商台任行政工作。</p><p>杜琪峯無綫出身</p><p>人稱「杜Sir」的電影導演杜琪峯，今年52歲，一向以敢言見稱，多年來曾批評不少圈中人及政府高官，去年曾炮轟汪明荃就西九諮詢名單的言論為「惡聽」，指摘阿姐「阻住地球轉」。不過也曾有演員反過來批評杜琪峯的作風，陳小春就曾指一名「雪茄導演」十分自大，把演員當傀儡，矛頭直指杜琪峯。<br> 杜琪峯於73年加入香港無綫電視藝員訓練班，畢業後轉職幕後，由製作助理晉升至監製，曾製作的劇集包括《民間傳奇》及《射鵰英雄傳》等。首部執導電影是《碧水寒山奪命金》，其後多部作品均大受好評，更憑《鎗火》、《PTU》及《黑社會》（圖）奪金像獎最佳導演。</p></body></html>