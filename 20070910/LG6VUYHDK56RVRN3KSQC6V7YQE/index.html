<html><header><meta charset="utf-8"><title>金手指：講你知為乜托高港交所 - 孫柏文</title></header><body><h1>金手指：講你知為乜托高港交所 - 孫柏文</h1><p>噚日禮拜一，港交所（388）升32.1元，收190.1元，成交額74億元，差唔多1billionUSDollarcash。禮拜五，政府增持港交所股份，孫柏文唔知噚日繼續買上去嘅資金，係散戶定係政府。不過都係核突。<br> 今日，我想首先恭喜曾俊華司長。佢已經成功將所有真正有效分配資金嘅人，殺晒。亦坐大嗰啲唔識有效分配資金，不過成功估到，曾司長覺得乜嘢先至係最有效分配資金方法嘅人。對特區長遠經濟，真係可喜可賀。<br> 呢幾日，好多人都估點解政府要增持港交所。而曾司長已經講咗好多，講過等如冇講嘅理由。所以，大家要繼續估。我哋《蘋果日報》財經版喺禮拜六，有拆局特稿估話：「為港滬交易所日後正式『結婚』締造平台……許下5.88%股權的『聘禮』」即係猜測會港滬交易所合併，政府持有股份做交易。我覺得咁睇係錯。<br> 如果要出讓股份畀滬交所，根本毋須要政府今日買。到時候要交換股權，只要滬交所出價合理、條件好，小股東一定支持。以前冇GeneralMandate，唔係因為反對批股，小股東只係想批股前得到他們同意。</p><p>99盈動=07港交所</p><p>我覺得，今次政府增持港交所，有如當年批數碼港畀盈科數碼動力。製造「特權」假象，托高股價，之後去鯨吞天下。如果國際市場短期之內，真係遇上股災，到時有「好值錢」嘅港交所股票，就可以買乜都得。99盈動就係07港交所。仲唔合乎國策？<br> <br> 金手指網誌： http://phatdat.blogspot.com </p></body></html>