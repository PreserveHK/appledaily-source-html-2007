<html><header><meta charset="utf-8"><title>Call齊華仔得得B<br>戰狼易服砌海綿仔</title></header><body><h1>Call齊華仔得得B<br>戰狼易服砌海綿仔</h1><p>網上有好多人鍾意玩惡搞，最近喺香港討論區就有網友貼咗一批叫「戰狼得得B」嘅惡搞相出嚟，將荷李活古裝動作片《戰狼300》（300）同英國兒童節目《天線得得B》（Teletubbies）crossover，仲有埋古仔，非常爆笑。</p><p>伴舞夠趣怪</p><p>呢個「戰狼得得B」故事主要改編《戰狼300》，不過，大隻戰狼主角謝勒畢拿（GerardButler）一出場，即時變身美少女戰士同芭蕾舞蹈員，身旁仲有多位得意到爆嘅得得B伴舞，真係超爆笑。到戲肉戰狼同波斯大軍開拖，竟然出現《龍珠》主角孫悟空同哈利波特，連劉德華都玩埋，夠晒天馬行空。</p><p>激光劍抗敵</p><p>跟住戰狼謝勒仲攞住《星球大戰》嘅激光劍，同揸住死光槍嘅得得B一齊抗敵，場面搞鬼，之後仲有黑武士出現，但佢哋要打嘅波斯大佬，竟然變咗卡通人物海綿仔，謝勒最後用死亡筆記攞佢命，真係虧佢諗得出！<br> 版主：網盜王尊尼Deep<br> 本欄逢周一至五刊出<br> <br> 網址：<br>  http://www10.discuss.com.hk/viewthread.php?tid=5018579&amp;extra=&amp;highlight=%BE%D4%AFT&amp;page=1 </p></body></html>