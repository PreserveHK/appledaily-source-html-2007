<html><header><meta charset="utf-8"><title>黃金視窗<br>《歲月風雲》連番愛情重創　宣萱偷戀嚴父劉松仁</title></header><body><h1>黃金視窗<br>《歲月風雲》連番愛情重創　宣萱偷戀嚴父劉松仁</h1><p>在《歲月風雲》中飾演華清瑜一角的宣萱，向來視演技精湛的劉松仁為偶像，一直期待有合作機會，今次有緣在劇集中結為父女，宣萱對「爹哋」讚不絕口，她指劉松仁除了指導她演技外，又與她討論人生哲理，令她獲益良多。一劇拍完，宣萱已在期待二人下次再在水銀燈下重聚，希望屆時可以扮演一對戀人，進一步拉近彼此距離。</p><p>宣萱多年來擅長演繹性格爽直的女強人，不過今次在無綫重頭劇《歲月風雲》中，卻扮演性格溫婉的華清瑜，對父母的說話言聽計從，就算未必合自己的心意，也會逆來順受，對愛情非常專一。華清瑜是由劉松仁飾演的鋼鐵廠老闆華文翰的長女，宣萱表示一直渴望與松哥合作，故接到劇本的一刻已感到異常興奮。</p><p>愛　溫柔角色新嘗試</p><p>《歲》劇長達60集，宣萱的主線集中在與松哥的父女情及跟馬德鐘的感情戲上。問到與劉松仁合作時有甚麼難忘趣事，宣萱說：「記得松哥頭幾日開工，佢緊張過我，或者因為佢係全套劇嘅重心人物，所以某程度上佢會好大壓力。」經相處後，宣萱表示二人性格十分相似，戲裏戲外都有點父女的感覺，她說：「我覺得同松哥嘅嘴部都有幾分酷似，同佢相處落，佢嘅性格好sweet，除咗好肯教我做戲之外，仲會教我做人之道。」<br> 談到華清瑜一角，宣萱顯得又愛又恨，她說：「因為以前我好多時都係演繹男仔頭個色，呢次有機會轉變扮一個好女仔嘅角色，對我嚟講好有新鮮感，所以拍嘅時候，我成日不停提醒自己舉止要溫柔啲，講嘢嘅語氣要慢番啲，唔可以太急促，呢個角色對我嚟講真係好有挑戰性。」</p><p>恨　兩面討好性格蠢</p><p>但隨着年齡漸長，對愛情抱隨緣樂觀態度的宣萱，卻無法苟同華清瑜的愛情觀，她說：「華清瑜對愛情好專一，佢最初深愛王敏德飾演嘅韋倫，當發現佢係有婦之夫後，俾佢傷害得好重，慢慢經過工作上嘅接觸，佢接受咗馬德鐘扮嘅危永標嘅愛意，最後仲結咗婚，明知佢對華家家族生意好有野心，不過佢夾喺中間好難做，既深愛自己家人，又想好好維繫一段婚姻，盡量做到兩面都討好，我覺得呢個角色某啲性格幾蠢吓。」<br> 問宣萱覺得拍《歲》劇最大收益是甚麼？她指是與松哥的多場對手戲，令大家過足戲癮，故十分渴望不久將來可以再結片緣，宣萱說：「我想試吓同松哥拍啲輕鬆小品。」若被安排與劉松仁扮演一對忘年戀情侶會否抗拒？宣萱說：「我梗係冇所謂啦。」<br> 採訪：比華利<br> 攝影：陳偉權<br> 髮型：BluedyWong（HairCulture）<br> 服裝：mi-tu<br> 場地：CafeBesArtistes（蘭桂坊）</p></body></html>