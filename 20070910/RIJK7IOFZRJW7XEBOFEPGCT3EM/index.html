<html><header><meta charset="utf-8"><title>土炮時裝<br>多得9男女</title></header><body><h1>土炮時裝<br>多得9男女</h1><p>時尚風景從來有局部地區性差異，香港時裝精，逛完中環置地，也許慳慳哋搭地鐵去銅記，之後勉強過海尖嘴，下一站下一站再下一站睇怕都未輪到──沙田。不過近日沙田好時裝。9位香港時裝弄潮兒齊集沙田文化博物館，複製本地設計圈幕幕動人場面，溫馨提示全港市民，「時裝設計，香港都唔係冇好嘢㗎。」時裝走入博物館，齋睇、冇得買。這個秋天，難得好雅興。<br>記者：劉嘉蕙<br>攝影：譚盈傑、周旭文、梁細權&#13;</p><p>鄭兆良：我係glorifiedtailor</p><p>跟文麗賢談設計前景，她道出殘酷又現實一幕：某某年出任設計比賽評審，題目是晚裝，參賽同學扭盡六壬，出來作品形神俱不似，實力無關，核心問題是「你有冇去過一場ball？有冇親眼見過一件晚裝？」言下之意，時裝設計，你的故事如何，你的作品也必如何。<br> 被傳媒尊為首席名媛設計師的鄭兆良（Barney），專做couture（高級度身訂做服），經手過徐子淇婚禮晚裝、周蕙蕙婚紗，卻自言不是fashiondesigner，「我是glorifiedtailor。外國名牌子couture，一件幾十萬，我十幾萬做得出來。」華麗裁縫來自華麗家族，他祖父是「鋼鐵大王」捷和集團創辦人鄭翼之，細細個看auntie去ball，幾十萬買名牌貴衫，撞到七彩，掃興得很，「現實生活不外乎湊仔做家務，着靚衫讓女士們脫離現實，做一晚夢。」</p><p>華人也能做一流華衣</p><p>發一個度身訂做的夢，幫到人，也幫自己出氣，「去外國讀書，常被鬼仔蝦，瞓瞓吓俾人拉起床褥，我考入學試，交作品，主考官問我係咪抄人，點解要話我抄人，唔係人抄我？我要證明，華人也能做出一流華衣。」今天，他的couture帶香港女星走國際紅地氈，楊紫瓊去奧斯卡穿他、張曼玉舒淇去康城也穿他。<br> Barney的晚裝，線條利落，造工考究，他自言喜歡發揮micropower，「我冇興趣做戲服，鏡頭影唔到細眉細眼位。」他百足咁多爪，去年開首飾店，最近寫起《Vogue》中國版時裝專欄，「大家喺報紙見到的，只係我好少部份。」</p><p>劉志華：我們叫學院派</p><p>一個時裝展，9位時尚弄潮兒，劉志華（Henry）95年理大時裝設計系畢業，全場年紀最輕，講兩代設計師，他最深刻，「小時候看電視，常見到鄧達智、張天愛講時裝，現在電視冇時裝節目。70、80年代的設計師都是木人巷打出來的，由接定單起家，學習適應客人需要，我們這一輩就叫學院派，idea憑空發展。」
</p><p>我有李克勤</p><p>他說，今時今日，本地設計師要有自己品牌不易，「香港人對本地設計不重視，最多知幾個人名，不知道他們做過甚麼作品。」設計師沒有一兩個明星客，連要人識都難，他有李克勤，「他本身很抗拒時裝，西裝加條頸巾都接受唔到，慢慢才願意接受不同衣服，開演唱會、紙鶴、鹿角都肯擺上身。」
</p><p>同步作息的哲學</p><p>Henry說，做演唱會只是甜品，走入群眾才是他心願，他自創品牌Spy，賣年輕人款式，利時都有分店。他心目中的fashionicon，包括主打上班服的張路路，「設計人生活大都日夜顛倒，好像晚上工作才有靈感，LuLu告訴我，原來做設計不必然這樣。我以前是夜貓子，一次朝早7點去跑步，果然撞到她耍太極劍，啓發我試着過規律生活。其實一個設計師，要跟社會同步作息，更容易緊貼世界脈搏。」</p><p>張路路：尊重自己最緊要</p><p>Henry口中的icon張路路（LuLu）成名於80年代，多年來專注自家品牌，直言本地時裝環境今時不同往日，「現在環境好市場導向，IT開到周圍都係，舖頭仔夾喺中間，好難做；另外是焦點分散了，今日講fashion，唔止衫，仲有電腦相機等等潮流要趕，外國時裝資訊垂手可得，本地細牌爭取注目越來越難，得我咁蠢堅持咁耐！」<br> LuLu喜從大自然取材，衣料以絲、棉、麻為主，顏色素淡，一條方程式用足20多年，她說，自然是她的設計特色，也是她的人生觀，「做乜都好，到頭來最緊要尊重自己，順自己舒服的方式發揮。」</p><p>客席策展人文麗賢：個圈越嚟越細</p><p>當時裝變展覽，勾勒年代圖譜、強調時裝文化面，有傳媒眼利，馬上提出一項觀察，9位參展設計師，大部份揚名於70、80年代，近10年設計新人幾乎從缺。原來香港時裝設計，青黃不接咗好耐。<br> 客席策展人文麗賢縱橫時裝界30多年，由模特兒到買手做到設計師，坦言看到個圈越來越細，不無心痛。「香港時裝設計，一冇錢、二冇人。一個設計師去一次外國做show，從機票到擺攤位，寸寸都是錢，貿發局不是冇幫，但很有限。年輕設計師不會表達自己，上一代成名的，像鄧達智，很會跟人打交道，現在後生很自我，對住電腦，你設計再好，唔識社交講畀人聽，都冇用。」</p><p>咪同廣州冇分別</p><p>她提醒記者，全街人都着香港連鎖集團出品，但很少人把本地設計當一回事，「傳媒有責任，一場時裝騷，只影星、影肉，件衫，冇人講，邊個知？」<br> 「做這個展覽，第一，我想讓大家看到香港設計是怎樣走過來的，時裝每幾年重複一次，要認識過去才能掌握未來；第二，不要放棄國際化生活，大陸發展很快，香港現時尚且企得住，因為我們從小看荷李活片，知道外國人怎麼生活。堅持國際化，我們才能生存，不要將自己搞到同廣州無分別。」</p><p>現場睇</p><p>香港時裝　50年QuickScan<br>1950</p><p>工業起飛，女士上班，旗袍成為正統服飾。荷李活電影傘裙亦成一時時尚。</p><p>1960</p><p>經濟全速前進，西方文化大熱，女士們長衫配西式外套、大波浪頭是潮流典範，代表有十三點。</p><p>1970</p><p>步入國際化，百貨公司如雨後春筍，造就西式成衣大行其道，迷你裙、熱褲、低腰喇叭褲、鬆糕鞋人人愛着。</p><p>1980</p><p>製衣業豐收10年，優皮一族冒起，本地設計師紛紛抬頭，品味成形時期，女人越着越成熟，鬆身厚膊是標記。</p><p>1990</p><p>生活節奏急速，掀起簡約訴求，舒適實用成集體願望，本地時裝連鎖店茁長。回歸前後一度東方熱。</p><p>2000</p><p>進階至「有個性地簡約」，全城力玩mixandmatch，品牌意識越燒越旺。</p><p>「潮．香港時裝設計」展覽<br> 日期：即日起至08年3月31日<br> 地點：沙田文林路1號「香港文化博物館」　<br> 查詢：21808188<br> 網址： http://hk.heritage.museum &#13;</p></body></html>