<html><header><meta charset="utf-8"><title>中環在線：富力交稅多過碧桂園 - 李華華</title></header><body><h1>中環在線：富力交稅多過碧桂園 - 李華華</h1><p>富力地產（2777）同碧桂園（2007），真係有好多相似嘅地方，先講個上市編號，兩家公司都咁鍾意個「7」字，一個「007」、一個「全7」。另外就係對國家嘅貢獻。</p><p>講交稅　富力超前</p><p>早幾日，國家稅務總局發佈咗「中國納稅百強排行榜」，呢個排行榜每年都會出一次，今年最威水嘅，莫過於一手包攬「房地產行業」頭兩位嘅富力地產同埋旗下北京富力城，合共上繳咗接近13億人仔稅款，比起前年足足多咗差唔多10億咁滯。<br> 至於舊年嘅「冠軍」，碧桂園旗下嘅增城市碧桂園，今年俾兩家富力爬頭，只能屈居第三，「只係」交咗六億一人仔稅款。<br> 嗱，納稅唔夠人多好平常，最緊要身家比人厚。根據內地雜誌《新財富》做嘅調查，碧桂園同埋富力嘅股價，近幾個月係咁升，帶挈富力地產董事長李思廉，同碧桂園大股東楊惠妍喺國內富豪榜嘅排名，連升30位，分別排第三同第四。&#13;</p><p>論身家　楊惠妍領先</p><p>其實唔使睇人哋嘅調查，就以噚日碧桂園同富力嘅收市價，計吓兩個富豪嘅身家，楊惠妍揸住95.2億股碧桂園，以噚日收市價13.28銀計，身家有成1264億銀。至於李思廉揸住500萬股富力H股，噚日收34.3銀，值1.72億銀。<br> 不過，李思廉仲揸住10.7億股富力內資股，如果他朝成功喺A股上市，用番噚日香港收市價計，呢批股都值成367億銀㗎。當然，同楊小姐嘅賬面身家仲差幾皮。睇怕李思廉如果想喺身家層面上，追過楊小姐，佢隻富力真係要開行TURBO先得！&#13;</p><p>06年度中國房地產業納稅十大</p><p>今年排名：1<br> 去年排名：11<br> 地區：廣東<br> 企業：廣州富力地產（2777）<br> 納稅（億元人民幣）：6.6<br> <br> 今年排名：2<br> 去年排名：5<br> 地區：北京<br> 企業：廣州富力地產旗下北京富力城房地產<br> 納稅（億元人民幣）：6.2<br> <br> <br> 今年排名：3<br> 去年排名：1<br> 地區：廣東<br> 企業：碧桂園（2007）旗下增城市碧桂園物業發展<br> 納稅（億元人民幣）：6.1<br> <br> 今年排名：4<br> 去年排名：－<br> 地區：上海<br> 企業：上海中星（集團）<br> 納稅（億元人民幣）：5.7<br> <br> 今年排名：5<br> 去年排名：6<br> 地區：深圳<br> 企業：深圳市萬科房地產<br> 納稅（億元人民幣）：5.4<br> <br> 今年排名：6<br> 去年排名：8<br> 地區：深圳<br> 企業：深圳華僑城房地產<br> 納稅（億元人民幣）：3.7<br> <br> 今年排名：7<br> 去年排名：9<br> 地區：北京<br> 企業：金融街控股<br> 納稅（億元人民幣）：3.5<br> <br> 今年排名：8<br> 去年排名：2<br> 地區：北京<br> 企業：北京金源鴻大房地產<br> 納稅（億元人民幣）：3.3<br> <br> 今年排名：9<br> 去年排名：－<br> 地區：北京<br> 企業：SOHO中國<br> 納稅（億元人民幣）：3.3<br> <br> 今年排名：10<br> 去年排名：50<br> 地區：廣東<br> 企業：廣州珠江僑都房地產<br> 納稅（億元人民幣）：3.1<br> <br> 資料來源：中國稅務</p><p>香港勝在稅率低</p><p>人民幣資產越嚟越值錢，內地房地產自然有價；但香港都唔弱，沉寂一時嘅樓市已經復蘇。不過，香港勝在稅率低（呢句當然唔係同中產講），所以相比起祖國交稅天王，香港地產商對稅局嘅貢獻，真係蚊髀同牛髀。<br> 根據香港稅務局喺今年5月時公佈，06/07年度，交利得稅最多嘅十間公司當中，只有兩間係地產公司，阿一係郭氏三兄弟嘅新鴻基地產（016），佢哋06年截至6月底止純利198.5億元，交咗15.52億銀利得稅。超人李嘉誠旗下嘅長實（001），06年12月底止純利180.75億元，交8.33億銀利得稅，十大排名中，只係排第七。<br> 至於頭三名全部俾銀行覇晒，計有滙豐（005）、中銀香港（2388）同恒生（011），地產商？插針都難入。<br> LiWaWa@AppleDaily.com</p></body></html>