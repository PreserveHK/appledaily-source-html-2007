<html><header><meta charset="utf-8"><title>國際網絡：美網友發起罷入油日</title></header><body><h1>國際網絡：美網友發起罷入油日</h1><p>由於需求強勁，加上煉油廠設備發生故障，美國汽油零售價近排屢創新高，本周一（5月21日）升到接近每加侖3.2美元，短短3個幾月升約五成。汽油漲價令車主叫苦連天，有網友喺《MSNBC討論區》問：「汽油價格幾時先至會回落？」<br> runewell話：「隨着全球人口膨脹，刺激汽油需求增加，加上石油勘探成本上漲，睇怕汽油價格都易升難跌，啲車主仲有排捱！」FormerRoomate99教路：「我哋可以揸少啲車，多啲搭公共交通工具，或者幾個人共用一架私家車，甚至搬去接近工作地點度住，咁樣咪可以慳番啲油錢囉。」</p><p>油價漲有陰謀</p><p>longneck就不滿油公司托高油價，「我哋應該寫信畀國會議員，要求傳召油公司高層接受問話，解釋點解油價咁貴。」MillertheLarge講：「應該傳召埋沙地阿拉伯政府去美國國會，因為沙地控制全球好多石油，令汽油價格飛升。」<br> Shingletrap提出陰謀論：「美國唔少高官揸住好多石油股，或者喺油公司有投資，加上總統布殊係石油業出身，佢哋自然唔想油價跌。相信喺布殊離任前，油價都難以回落。」SW357話：「除非美國政客唔再俾沙地阿拉伯或者埃克森（Exxon）收買，否則油價有排升。」<br> JLP就喺網誌度計算唔同款嘅車有幾「食油」，佢搵咗3款車做比較，分別係HummerH2、BuickRendezvous同本田思域，以每加侖3.05蚊美金計吓每公里要幾錢，分別係34、14同8美仙；如果一年行1.5萬公里，就要5100、2100同1200蚊美金；即係揸Hummer嘅入油支出，多過思域3倍有多。<br> 有分析師估計，隨着夏季駕車高峯期將至，美國汽油零售價有力挑戰每加侖4美元。面對油價高企，美國一個網站發起抵制汽油運動，呼籲美國數以百萬計消費者本月22日唔好幫襯油站，等啲汽油零售商試吓損失23億美元（約179.4億港元）生意嘅滋味。</p></body></html>