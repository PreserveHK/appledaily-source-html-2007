<html><header><meta charset="utf-8"><title>中環在線：中國東方主席爆大鑊 - 李華華</title></header><body><h1>中環在線：中國東方主席爆大鑊 - 李華華</h1><p>前排出現股東內訌嘅中國東方，劇情又有新發展！據內地報章《21世紀經濟報道》話，大股東兼主席韓敬遠爆大鑊，指第二大股東兼副主席陳寧寧，利用偽造簽名嘅協議書圖利。<br> 韓敬遠話，持股逾28%嘅陳寧寧，旗下公司嘉鑫，喺購買進口鐵礦石協議書同埋委託書上冒佢簽名，從中獲利6000萬美金。報道仲搵咗河北唐山市公安局嘅刑事科學鑒證，一口咬定係冒簽嘅。韓敬遠就強調，佢絕對冇簽過！</p><p>羅生門上演</p><p>冒簽好大鑊喎！以逾65億身家、同阿媽呂慧一齊同列「2006胡潤女富豪榜」第2位嘅陳寧寧，又點回應呢？佢透過發言人話，嘉鑫從無偽造文件。咁就真係羅生門嘞。<br> 其實好多中小型上市公司，不時都有爭權嘅情況發生，監管當局多數都唔會理，但今次搞成咁，唔知監管當局係咪要出手呢？</p></body></html>