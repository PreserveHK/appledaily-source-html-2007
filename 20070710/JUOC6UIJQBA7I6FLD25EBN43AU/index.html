<html><header><meta charset="utf-8"><title>《變形金剛》解構（之二）<br>大黃蜂Bumblebee　大黃蜂預告09新車</title></header><body><h1>《變形金剛》解構（之二）<br>大黃蜂Bumblebee　大黃蜂預告09新車</h1><p>噚日講過博派第一首領柯柏文，今日輪到講人氣度跟到貼、更屬電影版主角嘅大黃蜂（Bumblebee），呢架嘢認真搞鬼，事關佢由原著可愛甲蟲車，搖身一變成辣跑雪佛蘭Camaro，唔通做主角勢必要型英帥靚正？<br><br>記者：梁美甜<br>嗚謝：洲立影片</p><p>戰鬥力最低嘅親善大使</p><p>大黃蜂（Bumblebee）係博派輩份最細成員，主要負責監視同偵察任務，亦係第一個同人類建立友誼嘅變形金剛，戲份多到好似比主角柯柏文更似主角！講真咁多個角色入面最唔討好我亦最令我難忘嘅都係佢，事關角色本身戰鬥能力最低無威勢，而且部車仲完全唔同晒；但就係咁多角色之中最友善嗰個，而且仲係唯一一個角色製作成真嘅機械人。現實中模型身高有成17呎，單係個腳板都有8呎10吋，大到暈！呢個「真人」𠵱家配合電影宣傳而「遊埠」，唔知幾時巡「遊」到香港呢？</p><p>甲蟲變辣跑</p><p>有睇開《變形金剛》卡通嘅，都知大黃蜂係部福士甲蟲車，點知去到電影版就變咗雪佛蘭Camaro，事關導演話怕部甲蟲車似廸士尼《搞鬼甲蟲車》角色Herbie喎！咁都不特止，Camaro喺電影入面居然搞鬼到以1976版出現，之後男主角就受唔住女主角嘲笑而自我提升為08年版本新車，即係現實中將於09年發售嘅新版，部車曉自我提升兼成為未來辣車嘅外星人，問你服未！</p><p>角色Profile</p><p>大黃蜂（Bumblebee）<br> 原著真身：VolkswagenBeetle<br> 電影真身：ChevroletCamaro跑車（預定2009年發售）<br> 新車規格：6.0升V8引擎、最大馬力400匹、TremecT56六前速手波、前置引擎後輪驅動設定，前21吋後22吋鋁圈與四輪獨立懸掛。<br> <br>  http://en.wikipedia.org/wiki/Bumblebee_%28Transformers%29 </p></body></html>