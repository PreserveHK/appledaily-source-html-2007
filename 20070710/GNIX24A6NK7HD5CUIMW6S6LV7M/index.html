<html><header><meta charset="utf-8"><title>求驗客手記：整肅隊風　巴塞頒十誡 - 求驗客</title></header><body><h1>求驗客手記：整肅隊風　巴塞頒十誡 - 求驗客</h1><p>巴塞隆拿上季走樣，今夏大力增兵之餘，仲頒「十誡」（見附表）約束球員。我求大俠中學有個阿sir講過，睇間學校校風好壞，就睇周圍多唔多宣傳語句或禁令，越多就代表校風越差；照咁睇巴塞唔慌好得去邊！</p><p>「模範生」慘遭排斥</p><p>大家睇完呢十誡，就知點解上季「細哨」會發福兼腳軟、伊度奧會炮轟球會喇！其中紀律最差係幾個好波之人，好似「細哨」成日借故唔操練去健身室蛇王，仲同廸高一齊訓練請假。好多球員仲成日夜瞓，搞到第日比賽變晒軟腳蟹。<br> 最乖嘅就係艾美臣同古莊臣，兩人訓練時特別認真，場外仲係好好先生，唔似其他隊友搞事影響球會聲譽，好似廸高喺倫敦召妓咁！不過，部份隊友訓練時居然對呢兩位「模範生」投以奇異眼光，仲刻意排斥佢哋㖭！<br> 講講吓，我求大俠反而想知道，當巴塞8月嚟香港踢友賽時，會唔會真係守呢啲誡律呢？到時各大傳媒又拍唔拍到佢哋嘅球星夜蒲嘅相片呢？如果巴塞球員到港後照玩照蒲，咁巴塞頒呢「十誡」，咪真係自打嘴巴囉！</p><p>巴塞十誡</p><p>第1誡　練波要早到<br> 第2誡　健身要事先批准<br> 第3誡　請假要早揚<br> 第4誡　專人監督完成操練項目<br> 第5誡　遵守現行嘅場外守則<br> 第6誡　每晚瞓足8句鐘<br> 第7誡　唔准午夜私離酒店<br> 第8誡　唔准歧視「模範生」<br> 第9誡　唔准挑戰教練<br> 第10誡　唔准攻擊隊友</p></body></html>