<html><header><meta charset="utf-8"><title>春囗甜蜜：意式格沙打　10級Sweet</title></header><body><h1>春囗甜蜜：意式格沙打　10級Sweet</h1><p>酸味味、苦澀、辛辣！人人喜惡不盡相同；惟獨香甜之味人皆愛之，可能人生下來就是受苦，生命中需要多一點「甜」來平衡。雖然呢個3月仲係初春冷暖天，不過新一季冰涼甜品已經急不及待登場，純西式浪漫，件件有如藝術陳設，現在就讓大家的眼睛先吃冰淇淋。<br>記者：朱崇德<br>攝影：陳偉強、陳陶鈞<br>Model：IreneL.@CalCarrie's<br>鳴謝：breadnbutter（34282075）&#13;</p><p>賣相夠靚似藝術品</p><p>5星級酒店甜品唔一定要去酒店先食到，土瓜灣北帝街有間「家甜屋潤」，係由富麗華、萬麗前餅房廚師Tony做大廚，用正酒店級材料但玩街坊價錢，新一輪冷凍甜品，全部玩巧手酒店式Presentation，真係好似藝術品，唔捨得食呀！</p><p>ZuccottowithCassataCream$42</p><p>格沙打係意大利著名的雪榚甜品做法，將雪糕及材料製成一層層，啖啖食到不同口味，此格沙打共有10層，由外而內分別為朱古力網、朱古力粉、白朱古力碎、鮮忌廉、咖啡薄餅、焦糖雪糕、士多啤梨雪糕、桂花糖雪糕、鮮芒果肉，再以海綿蛋糕托底，絕對係心機功夫之作。</p><p>ChocolateMarquis$40</p><p>以為係朱古力慕士？錯！此為ChocolateMarquis，Tony話：「朱古力慕士口感較實，朱古力味亦冇咁濃，ChocolateMarquis特別處係軟身如海綿，口感更增細滑，而且我今次仲用上含60%可可的朱古力配榛子醬，味道濃到化不開。」
</p><p>TomatoSabayon$38
</p><p>番茄都可以做甜品？以新鮮大番茄去皮切粒，加士多啤梨醬作調味，夾雜在Rum酒蛋布甸中，上枱前將面層燒至金香，入口先是布甸的焦香味，鮮茄士多啤梨則清香甜在心，拌以球狀的海綿蛋糕吸汁索味，香滑又有口感。
</p><p>家甜屋潤甜品館（27152889）<br> 地址：土瓜灣北帝街32號地舖</p><p>玩Fusion搭出新口味</p><p>睇見個店名──西宮，好易令人聯想起李香琴，其實佢係美麗華酒店西菜部旗艦店（其實仲有間東宮食中菜）！食物出品主要以西菜作底，然後加入日及中等東南亞元素，當中尤以甜品最出名，食材味道配搭創新，擺設手法有如藝術品，眼睛、口腔雙重享受。</p><p>意大利芝士咖啡布甸$58
</p><p>看似傳統意大利Tiramisu，竟完全飛走蛋黃，純蛋白製作夠健康，亦令餅身更輕軟，咖啡酒、芝士味更出；配以士多啤梨啫喱及紅莓凍食，口感更冰涼清新。
</p><p>法式焦糖紅豆香蛋$58
</p><p>焦糖香蛋凍食上枱，底下的香蛋滑如絲，更別致是中間夾着粒粒紅豆：「紅豆配搭是取經自日式甜品！」
</p><p>三式芒果甜品拼盤$65</p><p>此甜品有3食，鮮芒果肉威化口感如拿破崙餅；布甸以藍莓及啫喱間成甜品杯；鮮芒果醬自打細滑雪糕。
</p><p>西宮（23155155）<br> 地址：尖沙嘴彌敦道118-130號美麗華酒店商場2層</p><p>凍食甜品　</p><p>食甜品點解要走到入大埔咁遠？因為嗰度有個擁30年經驗嘅餅房大師──華哥，佢係70年代香港最早期酒店餅房大師級人馬，所製點品全部取經自半島、喜來登等星級酒店西人秘藏食譜，咁先整到至經典的甜品！</p><p>炸雪糕（泡芙）$18</p><p>朱古力、呍呢拿、士多啤梨、芋頭、芝麻雪糕任揀，外包鬆軟泡芙，再以中火快炸至鬆脆，食到入心時雪糕仍保冰凍，一冷一熱，入口成強烈對比，賣$18做咁多功夫，好抵食啫！
</p><p>杏仁糖巴菲$28</p><p>焦糖塊托底，面放金香杏仁碎，再配上有如雪糕軟滑的芭菲，入口即溶，散發出陣陣酒的清香，拌以朱古力、芒果及士多啤梨汁，口感多變化。
</p><p>甜豆屋<br> （26669380）<br> 地址：大埔美新里5號美菱居地下F及D舖</p><p>辣住嚟甜東南亞風味</p><p>美味屋一向以東南亞Fusion菜做主打，當中尤以香辣菜式聞名，但估唔到甜品都可以加入辣之元素，辣住嚟甜，口感真係幾新穎。</p><p>龍眼糙米果凍$55</p><p>龍眼都是東南亞熱帶水果，以鮮果肉做成啫喱，入口清甜消暑的確有風味，不過龍眼味道清淡，所以加些新鮮生果以添自然果味之甜香，加羅勒子及糙米以增其健康口感，以酒杯分層而盛，果真健康又美味。
</p><p>泰式白糯米$55</p><p>泰國菜以白糯米作甜品唔係新鮮事，不過此白糯米先以椰糖添其清甜，面撒胡椒、芝麻、芫荽調味，最特別是用上一隻泰式辣蝦仔磨碎，入口甜甜辣辣，好有東南亞風情。
</p><p>香味屋（21136046）<br> 地址：尖沙嘴海港城馬哥孛羅太子酒店3樓&#13;</p><p>花香撲鼻　</p><p>馬哥孛羅香港酒店最新推出了「香草情緣」自助餐，10多款以香草、鮮花及生果做的甜品作主打，逢星期六、日及公眾假期，下晝3:30至5:30推出，成人$158、小童$118，OK抵食，而且襯晒呢個春天感覺。
</p><p>薰衣草忌廉凍
</p><p>入口有淡淡的花香，面放新鮮的士多啤梨及曲奇碎，混雜齊食，變化出不同軟、硬口感。
</p><p>馬哥孛羅香港酒店大堂酒廊（21133919）<br> 地址：尖沙嘴海港城馬哥孛羅香港酒店大堂&#13;</p></body></html>