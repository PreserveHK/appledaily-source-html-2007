<html><header><meta charset="utf-8"><title>八卦風：Audi新版A6<br>換偈唔換樣</title></header><body><h1>八卦風：Audi新版A6<br>換偈唔換樣</h1><p>我仲好記得去年訪問Audi香港代理揸Fit人葛Sir嗰陣，佢同我講話喺去年年尾開始，一系列Audi新車將會陸續到港，好似Audi首部SUV嘅Q7、專攻年輕雙門跑車市場嘅新款TT，甚至屬SuperCar類別嘅R8咁，跟住落嚟又到邊款新車呢？<br>呢款新車咪係A6囉……咩話？A6？我無講錯，你亦無聽錯，今次到港嘅新車的而且確係A6！雖然喺外觀上同家陣賣緊嘅差唔多，但頭冚下面嘅引擎，就變咗做一台2.8公升V6FSI型號，馬力輸出有成210匹，相比起現有2.4公升V6型號嘅177匹馬力，足足多出33匹，而波箱則是一套7前速Multitronic半自動型號，性能表現完全唔使擔心，車上仲備有Audi獨有嘅MMI多媒體資訊系統㖭！<br>至於售價，4門房車版賣$499,000，Avant旅行車版就賣$550,000，聽落都幾吸引喎，睇嚟今次又係班AudiFans出動嘅時候啦！<br><br>記者：鄭達基<br>查詢：合廸汽車（25281862）</p></body></html>