<html><header><meta charset="utf-8"><title>四無變四有 - 左丁山</title></header><body><h1>四無變四有 - 左丁山</h1><p>曾特首話無論有財無財，有勢無勢，有權無權嘅市民，都係佢嘅老闆，因為無財可以變有財，無勢可以變有勢，無權可以變有權。不過曾特首冇講到「無票變有票」。<br> 話就係咁講，問題係點樣變法，怎麼可以無財變有財，無權變有權，無勢變有勢？搵太上老君作法呀？搵如來佛祖賜佛偈呀？搵觀音降福呀？還是上帝保祐？<br> 講真，曾先生、梁先生、馬先生等等政壇人物，好多都係由無到有，由四無變成四有嘅。左丁山以前瞓冷巷碌架床，至到今日可以亂咁噏，亦屬於此類。以前由無到有嘅方程式，只得一條，就係讀書考試入大學，或中學畢業後考專業資格。讀書考試向上爬係曾蔭權、梁家傑、梁錦松、李柱銘、馬時亨、梁振英等等及數以千計嘅五、六十年代中學生脫離貧窮，由無到有嘅唯一方式。至於大富豪咯喎，唔使靠讀書考試嘅。李嘉誠、李兆基、郭得勝、馮景禧、黎智英、刑李㷧等等及好多大老闆之脫離貧窮，係靠勤力自修與勤力工作，加上一啲天生嘅營商眼光。<br> 喂，現在係二十一世紀嘞。窮學生由無到有，會更容易吖還是更困難呀？現在有日本人所謂嘅Ｍ型社會，下流社會，爬唔上去變上流人就會下沉成為下流人，一生無望。喺香港想學李嘉誠、黎智英呀？難啲咯，你諗到乜嘢賺錢生意、竅門，都會有投資者諗得到，不如上大陸求發展，當大陸係三、四十年前嘅香港，找尋機會好過。至於憑讀書考試，好似曾蔭權咁，平步青雲，唔係唔可以，難好多啫。試想吓，曾先生當年憑中七學歷考到二級行政主任，今日你試吓吖，大學生都未必考到呀。中七生根本畀人當冇到！<br> 左丁山與好多名人比較，唔算有權，唔算有錢，更加無勢，無票。權、錢、勢，呢生唔敢奢望嘞，希望有票得唔得呀，曾先生？曾先生鐵定連任，希望七月一號之後，曾先生能夠為全港市民畫出一張方向圖（roadmap）──指點吓香港啲四無人士點可以變成四有！&#13;</p></body></html>