<html><header><meta charset="utf-8"><title>好想飛：反轉大阪上<br>360°轉完再打斛斗　落地即嘔</title></header><body><h1>好想飛：反轉大阪上<br>360°轉完再打斛斗　落地即嘔</h1><p>「放──過──我──啦！」我死喇！我真係有一刻以為自己快要死了……都怪自己不好，明知身子弱、明知細膽（該說無膽）、明知唔嚇得，偏偏死撐要玩，結果，一玩完大阪Expoland的新遊戲，早餐全盤嘔晒……<br><br>記者、攝影：李莉<br>鳴謝：KansaiCouncil、JTB（HongKong）、YokosoJapan&#13;</p><p>全新遊戲登場</p><p>自從有了大阪環球影城，我就差點忘記了佔地18.4萬平方米的萬博樂園（Expoland）的可觀性其實一樣不小，甚至可以說，愛刺激的，萬博樂園或會更開心，玩得更盡興。所以，趁樂園35周年推出全新活動，我決定去看看這個關西人氣No.1的遊樂場。
</p><p>鹹蛋超人大拼機動戰士</p><p>自問不愛追求刺激，所以三項全新活動中，我一於先走去搵鹹蛋超人過兩招，名為「BandaiSuperCharacterToyfestival」是將70年代至今著名的卡通英雄一次過晒冷，一入場，先見到超人廸加和怪獸大打出手，然後，嘩！鹹蛋超人呀！仲乜有咁多隻㗎，我又要去食酸梅亁變超人，咦，仲有假怪獸不倒翁等我一試做英雄滋味，當然，超人都是假的，不過是一比一模型，但我一樣興奮……不過，好戲在後頭，登──登──登──登，機動戰士出場啦，一隻超巨高達就在面前擺出一副蓄勢待發的姿勢，只見小朋友都異常興奮，我也拿着相機不斷狂拍，哎！今天開始據說會有春之CharacterShow，獸拳戰隊幾位成員會親身飛到萬博樂園上演正邪大戰，好想睇呀！</p><p>轉轉轉　嗌餐飽</p><p>「唔玩喇！」「玩喇，呢個機動遊戲係第一次登陸關西，據講勁過癮，怕乜啫，玩喇！」朋友一直在慫恿我去試玩剛登場的Disk‘O’！一見它圓碌碌的外形我已經耍手擰頭，「好玩㗎！」朋友繼續的慫恿，只是，見它一邊360度的轉呀轉，一邊前前後後的在軌道上盪來盪去，「我會暈㗎！」但朋友也不理三七二十一，一手就捉我去排隊，上車了……我的心跳想必過了100下，卜卜卜的震動……但又不知為甚麼不去拒絕，上車，扣好安全帶，機械開始轉了，然後轉圈的速度一直在加快加快，我的腦已在暈吓暈吓，頭髮四散，心也快要跳出來了，左盪一會、右盪一會，然後身體如置身在洗衣機之中，不停在轉呀轉，我早已進入忘我境界，腦海一片空白，想吐、想吐、好想吐，我的心口好疼，快些停、快些停吧……不知轉了幾多個圈後，機械停了、音樂停了，朋友在狂笑，興奮的說好玩好正好刺激，我呢！木無表情，我看不到自己驚慌失措的樣，但朋友事後說那時的我面色青白，事實是，我真的好想嘔，但又嘔唔出，我坐在旁邊的櫈休息喘氣……「不如返屋企啦！」我沒好氣的說出心底話……</p><p>極速過山車　舉起手Sayhi</p><p>「Noway！」冷淡沒血性的友人不只不肯走，還說要繼續挑戰新的埃及神秘之旅，說要挑戰迷宮，我沒有反應：「你自己去啦！」我情願留在兒童樂園和麵包超人打交道，玩低能的射水遊戲……朋友卻極度興奮，玩完迷宮又要再去挑戰全場至紅的風神雷神過山車，這個朋友膽子也真大，玩過山車時雙手還要舉起和我揮手，過山車之後，甚麼OROCHI站立式過山車、飛行塔，總之超過40種的機動遊戲全部都要試過方才罷休……直至碰上「它」，連膽生毛的她都要投降了……</p><p>反地心吸力　十足十跳樓</p><p>Rollshock單看好似沒啥刺激，但自問玩遍遊樂場無敵手的朋友也宣告挑戰失敗。其實，Rollshock有點似Disk‘O’，分別在於它不會左右衝來衝去，但當然也非單純的360°轉圈，它得人驚之處，是因為轉呀轉，轉呀轉的時候，座位會自轉之餘，連那個軸心也會360°轉，打橫還好，打直嘛，90°直立，人就整個反地心吸力，頭髮如女鬼飄下，口水倒流，眼睛不敢睜開了，連呼吸也好似有點困難，求救了，朋友只管大叫，但sorry，倒轉一刻怎麼連聲帶也好似發炎，想大叫但叫不出聲音來，一圈再一圈，我坐在下面根本找不到她的蹤影，只聽見空氣中的呼叫聲，「呀！嘩！啊！喲」斷斷續續聽到我毛骨悚然，停了，她東歪西倒腳步浮浮的下來，然後，一個轉身，彎下身子，嘔了！今天早上的麵包橙汁全部嘔了，「叫你咪玩啦！」我有點落井下石，但回回神的她竟說：「正呀！想玩多轉呀！」黐線㗎！<br> </p><p>萬博樂園Expoland<br> 交通：大阪Monorail萬博紀念公園站下車<br> 網址：www.expoland.co.jp<br> 入場費：成人約$100港元（3月16日－6月24日）<br> 全日任玩套票：成人約$250港元</p><p>出門handbook</p><p>簽證：不論持BNO或特區護照均毋須簽證。查詢：25221184（日本領事館）<br> 機票：乘國泰航空直航大阪，價錢$3,390。查詢：27349288（JTB）<br> 貨幣：100日圓約兌6.6港元<br> 電壓：110V，兩腳扁直插座</p><p>日本福井縣推出的郵票，一套有4種背景顏色。
</p><p>今日大阪</p><p>氣溫7-16℃<br> 濕度50％<br> <br> 12-2月：平均10℃-13℃，2月至3月上旬大阪城公園梅花盛放。<br> <br> 3-5月：平均14℃-23℃，3月下旬至4月上旬可以賞櫻！<br> <br> 6-8月：平均28℃-34℃，神社夏祭於7月中旬舉行，。<br> <br> 9-11月：平均18℃-30℃，10月中旬至11月中旬有菊花大會。</p></body></html>