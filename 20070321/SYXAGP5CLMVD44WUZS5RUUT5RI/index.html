<html><header><meta charset="utf-8"><title>Games場新貨：《超級機械人大戰W》送帶盒</title></header><body><h1>Games場新貨：《超級機械人大戰W》送帶盒</h1><p>雖然話機戰出Game次數太頻密，不過憑住大量機戰Fans，每次有新作推出仍然成為機迷話題，可以話繼《三國大戰DS》之後，NDS必玩之作！今集繼承前作有大量機體，系統亦詳細複雜，啱晒機戰迷狂煲。而為照顧機戰迷，可以隨身帶住遊戲帶，隨遊戲會附送一個NDS鎖匙帶盒，唔只夠實用，亦好有收藏價值。</p><p>《右腦之達人-爽解!錯誤博物館2》篤錯處</p><p>你右腦夠唔夠發達？用呢隻NDS《右腦之達人-爽解!錯誤博物館2》一試就可分到高低，全隻遊戲基本上係玩PhotoHunter，不過唔好以為咁會好單調，遊戲分為多種模式，有限時搵錯處的「爽解」玩法，亦有傳統要搵10大錯處模式，而且圖畫數量非常之多，即使同一幅圖亦有唔同錯處，一句講晒，非常耐玩，搭車等人最啱！</p><p>《Crackdown》暴力過《GTA》</p><p>網上有人話XB360呢隻《Crackdown》係未來版嘅《GTA》，當你睇到畫面到人物設定，自然知道原因，兩款遊戲都有相近繪畫風格，對於愛好《GTA》玩家當然唔會放過佢！而且《Crackdown》論暴力程度，可能比《GTA》有過之而無不及，喜愛打得痛快的機迷就要留意。</p><p>《EyeShield21》玩到標汗</p><p>香港人雖然對美式足球毫無熱情，不過換成漫畫之後，好多時都會有唔同效果，好似《EyeShield21》漫畫就已經有甚多Fans，角色趣怪，內容亦夠爆笑，最近《EyeShield21》就登陸Wii，遊戲中當然唔少得利用體感手掣，包你玩到標汗。遊戲當中包括多段動畫故事及大量迷你遊戲，Wii機主不妨一試。<br> <br> 查詢：I-Gamer（27253338）</p><p>記者、攝影：許福合</p></body></html>