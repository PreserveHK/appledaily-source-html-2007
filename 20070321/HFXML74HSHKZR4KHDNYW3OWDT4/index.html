<html><header><meta charset="utf-8"><title>轆-Book：揸Rally片大帽山<br>SX4搞到全街食塵</title></header><body><h1>轆-Book：揸Rally片大帽山<br>SX4搞到全街食塵</h1><p>屋企部電腦我只會用嚟上網打字，但都想Upgrade佢做64bit嘅Vista，點解？型囉！明明連水都未識游，但都好想買隻100米防水嘅勞力士蠔式錶，點解？型囉！香港地揸車無乜幾可遇上泥地雪地，但都好鍾意Suzuki鬥Rally嗰部SX4，點解？試幻想吓揸住佢跑城市、片山路，沙塵滾滾恍如置身拉力賽，仲唔型到爆！<br>記者：周達之<br>攝影：陳盛臣</p><p>韌力四驅Rally都用佢</p><p>呢部SuzukiSX4的確好型，皆因Suzuki廠方都指定以SX4為主力車款改裝成WRC版參加2008年嘅Rally大賽，雖然今次介紹嘅呢部並唔係真正嘅落場版，但代理落足心機幫佢貼晒Rally貼紙嚟做宣傳，驟眼望落去都差啲俾佢呃倒！<br> SX4係代表SportX-over（Crossover）for4seasons（呢個簡稱唔講都幾難估得到！）簡單啲講，就係集合咗運動型RV、家庭車及四驅車特性於一身嘅新品種SUV。SX4其實係由Suzuki同Fiat合作開發，喺外型上同Swift有啲相似，五門揭背式基本架構，低腰線、車窗闊大，帶點誇張嘅輪拱令SX4添上肌肉線條，敦厚得嚟又畀人一種好Man、好強而有力嘅感覺，好有類似王敏德呢種做咗人老竇嘅Family大隻佬Feel。</p><p>亁濕泥地一樣照跑</p><p>SX4嘅最大賣點當然係佢嘅四驅特性，佢採用三模式智能四驅系統（i-AWD），用家可以因應情況選用2WD前驅模式、4WDAuto自動模式同埋4WDLock四驅鎖定模式。雖然話係四驅車，但SX4始終係以都市用家為目標，懸掛、輪胎同車身高度等各方面都設定成切合都市環境需要，所以千祈唔好諗住用佢嚟鏟上山！即使係咁，SX4話晒係四驅，走泥地或濕滑路等嘅性能點都比一般車高出幾皮。<br> 講番i-AWD系統，3種模式各有優點；行走亁爽平路時，最好用2WD模式，單用前輪驅動更慳油；遇上泥地或濕路，最好選四驅鎖定模式，等部車起動時有更大扭力，而當車速超過60km/h時，系統會自動切換到自動模式；唔想煩嘅話，當然選擇自動模式，當前輪感應到路面濕滑嘅話，佢會自動將動力分配到後輪，增強抓地力，確保行車安全。<br> 跑上大帽山測試，感覺SX4韌力十足，只係覺得4前速波箱反應未有預期中的快，但亦十分欣賞稍硬嘅運動型懸掛設計，傳返嚟嘅路面感令人好有實在感。</p><p>抵讚</p><p>可因應唔同環境隨時改做兩驅或四驅，車廂靈活用途夠多。</p><p>要彈</p><p>只有4前速自動波，略嫌欠駕駛樂趣，後排座椅較高，內櫳設備不多。</p><p>SuzukiSX4規格表
</p><p>引擎：1,995c.c.直4DOHC<br> 馬力：145ps/5,800rpm<br> 扭力：193Nm/4,000rpm<br> 傳動：4前速自動波、3模式智能四驅系統<br> 尺碼：4,135×1,730×1,570mm<br> 軸距：2,500mm<br> 售價：$179,900<br> 車輛提供：香島汽車（23320091）</p><p>話你知：真正SuzukiSX4WRC落場版
</p><p>WRC即係WorldRallyChampionship（世界拉力錦標賽），所有參賽車必須以量產車為基礎研製，賽事喺世界各地嘅沙漠、雪地、泥地、雨林及山路等崎嶇路段進行。至於真正嘅SX4WRC版採用一台經強化調校嘅2.0公升渦輪增壓引擎，馬力達到320hp/4,000-5,000rpm，強調中低轉速爆發力，不過最吸引嘅仍係一身型到爆嘅WRC標貼同排氣口。<br> 至於今次介紹嘅呢部SX4一身咁型嘅WRC貼紙，其實只係為咗作宣傳而加上去，正式發售版本會係淨色嘅。</p></body></html>