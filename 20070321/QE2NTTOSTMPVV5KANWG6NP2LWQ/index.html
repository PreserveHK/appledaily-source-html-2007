<html><header><meta charset="utf-8"><title>春囗甜蜜：東方甜蜜誘惑SoLight
</title></header><body><h1>春囗甜蜜：東方甜蜜誘惑SoLight
</h1><p>香港人愛吃甜品，明明飽餐一頓，吃至肚滿腸肥捧住個肚，例牌都要嗌個甜品先安樂！與西式甜品相比，泰、港、日式甜品用料冇咁heavy，既可滿足閣下的甜嘴兒，口味light一點、fresh一點，食多幾口都唔怕膩！<br>記者：趙珮倩<br>攝影：伍慶泉、陳偉強<br>Model：RubyB@CalCarrie's<br>鳴謝：海景嘉福酒店提供泳池場地</p><p>泰式食材清新夠Fresh</p><p>咪以為泰式甜品得椰汁糕咁悶，泰國出名食材多，肯動腦筋便不難有新出品。以fusion泰菜為主打的泰式食，大廚便把傳統用料加入fusion元素，如把普通不過的椰青製成大菜糕，做法便清新可喜，啱晒貪新鮮的香港人。
</p><p>甜言蜜語$30
</p><p>外形十足番薯的泰國木薯，去皮後加入香草葉和水煮腍，令其味道更見香滑；木薯纖維多，口感較重，蘸上椰漿吃甜度恰到好處！
</p><p>白雪公主$35</p><p>這個椰青大菜糕，每盅皆以兩個椰青水的份量混合椰青肉製成，難怪椰青味特濃，刮埋椰青內的鮮嫩椰肉，簡直爽、甜、滑兼備！
</p><p>甜絲絲$30</p><p>帶點中國feel的糖水，以泰國新鮮海底椰、大樹菠蘿及茉莉花煲成糖水，未入口已有陣陣茉莉花香飄埋嚟。海底椰清熱潤肺，最啱食完一餐火辣辣的泰菜後品嚐，冷熱皆宜。
</p><p>（左）陳小姐：「每星期起碼嚟4、5次，最鍾意食咖喱牛腩，甜品都好特別，第二度食唔到！」<br> （右）鄧小姐：「呢度地方闊落坐得舒服，食物同服務質素都好好，最鍾意食椰青大菜糕，好清甜。」&#13;</p><p>泰式食<br> 地址：銅鑼灣記利佐治街1號金百利8樓<br> 電話：28904899<br> 營業時間：11:00am-3:00am<br> </p><p>中西Fusion足料有驚喜</p><p>憑私房菜起家的Jacky，兩年前搞埋fusion甜品，以用料配搭創新聞名，好像甜的冬瓜糖茸配鹹香的鹹蛋黃做出來的湯圓，竟出奇的配合；以中式桂花酒釀來做的雪糕，比西式的Rum酒雪糕更清新可口，總之就是要你意想不到！
</p><p>燕液蓮香露$68</p><p>蓮子露勁幼滑，蓮子粒好鬆化，倒入泰國燕盞加冰糖燉成的燕液，滋補健脾，是女士們至愛。
</p><p>桂花酒釀荔枝雪糕$36</p><p>荔枝味濃得似食緊新鮮荔枝咁清甜，加上桂花酒釀香氣在口中互相交融，為味蕾帶來全新感受！</p><p>薑湯漏黃湯圓$28/3粒</p><p>將冬瓜糖茸、鹹蛋黃、花生碎、芝麻等做成湯圓餡，糯米皮鮮滑香軟，秘訣在於用暖水搓粉，一咬下去就有流沙效果，難怪日賣超過500粒！
</p><p>囍宴甜藝<br> 地址：灣仔永豐街8號地下1號舖<br> 電話：28336299<br> 營業時間：12:00nn-11:00pm</p><p>港式</p><p>港式甜品出名款式多，只恨一人只得一個肚！喜以生果作材料是港式甜品的特點之一，發記甜品便是當中的表表者，老闆阿King創作的榴槤飄香及楊枝甘露，便好味到衝出深井，去年更在旺角開到第四間分店，真係唔到你唔服！</p><p>鮮芒果糯米卷$32</p><p>用清甜多汁的菲律賓飛馬芒做餡，只有2mm薄的糯米皮入口柔韌，咬一口芒果汁飛濺流瀉，清新度爆燈！
</p><p>焗榴槤酥皮卷$36</p><p>即叫即焗，微熱的酥皮超薄脆，一咬撒滿碟；只用AP頂級金枕頭，味香濃軟身，令人一試即愛上！
</p><p>發記甜品<br> 地址：旺角雅蘭中心地下10號電話：23966928<br> 營業時間：1:00pm-1:00am</p><p>日式地道自家製作</p><p>日本人專注得可花一生做好一道菜！有廿多年歷史的東京老字號麻布茶房也不例外，為了忠於地道口味，只用日本材料，軟雪糕、慕絲等更是秘方自家製作，難怪其甜品一直人氣高企。</p><p>南瓜白玉紅豆湯$36.8</p><p>選用日本南瓜加入鮮奶和糖打成甜湯，配上紅豆及白玉丸子，熱騰騰時更能吃出白玉丸子的軟綿香滑！</p><p>抹茶慕糍芭菲$46.8</p><p>自家製呍呢嗱軟雪糕配上紅豆和甘甘的抹茶雪糕，味道超濃郁，伴以煙韌的白玉丸子及底層香脆的粟米片，一啖入口滋味無窮！
</p><p>麻布茶房<br> 地址：旺角彌敦道628號瓊華中心6樓<br> 電話：27809881<br> 營業時間：12:00nn-12:30am</p></body></html>