<html><header><meta charset="utf-8"><title>春園街街坊回憶<br>獅頭滷鵝啖啖肉</title></header><body><h1>春園街街坊回憶<br>獅頭滷鵝啖啖肉</h1><p>近來因為天星碼頭被拆卸，集體回憶開始被重視，其實另一邊廂的灣仔區亦有不少集體回憶，其中不得不提出名多好嘢食的春園街！當中的老字號最耐有成90幾年歷史，多年來已成為灣仔居民嘅飯堂，充滿人情味！春園街亦受重建計劃影響，清拆行動雖已暫告一段落，現存店舖未有清拆危機，但是當附近幾條街改建為現代化項目之後，這些富人情味的食店面貌定有所改變，想親身感受就要趁手！<br><br>記者：林思樂　攝影：林栢鈞<br>鳴謝：美芝時裝公司</p><p>鹵八<br>滷水汁材料十足</p><p>好多人都以為鹵八是開業幾年的新舖，其實老闆之前做咗百幾年賣米生意，後來在石塘咀開鹵八鵝店，6年前搬入春園街，才發現灣仔都有好多同聲同氣嘅潮州人。鹵八的招牌獅頭鵝好巨型，負責人話：「獅頭鵝是鵝類中最大隻，平均1隻重12斤，比廣東燒鵝大隻好多，所以肉較厚，肉味較濃，而我們的鵝全部由汕頭入貨，品質有保證。」除了鵝靚，滷水汁更是重點：「滷水汁秘方用了好多靚材料炮製，可以透露的是用了$200斤的肉桂，出面好多店舖都只用幾十蚊斤的貨色。」食落果然零舍不同，鵝肉比廣東鵝更嫩滑多汁，滷水唔會得個鹹字，有香料的味道，難怪咁大隻鵝每日賣成70隻。<br> 另一搶手貨是滷水鴨舌，特別之處在於鴨舌來貨時大大條，但煮完就縮到細細件，但鹵八就可以做到唔縮水，大件企身又入味，入口一啜就成條骨退出來，咬落爽口。</p><p>古老潮州食品豬頭粽就好少地方有得賣，「粽」只是潮州譯音，其實近似豬肉亁，將豬頭肉、五香、藥材炒熟放涼，再壓平切片，食落比肉亁有肉味而不油膩。<br> <br> 鹵八鵝店（28387635）<br> 地址：灣仔春園街20號Ｃ至D富園大廈地下<br> 營業時間：10:00am-8:30pm</p><p>新景園<br>鮮椰汁咖喱夠香</p><p>新景園已有30年歷史，以前係大牌檔，15年前搬入春園街，演變成專賣咖喱和小炒，咖喱豬扒飯更加賣到街知巷聞。呢度自製適合一般人口味的港式油咖喱，即是以油爆香咖喱粉做膽，採用新鮮椰汁，咖喱入口香。豬扒採用肉質軟滑的巴西靚貨，肥瘦適中，加上即叫即炸好香脆，中間好彈牙，豬扒好食到一日賣百幾磅！<br> 至於暫別2年的咖喱羊𦟌終於重出江湖，負責人梁生話：「早兩年因為來貨太貴而停售，最近見來貨價可接受咪再推出。呢隻新西蘭羊膝唔肥唔羶，腍得來好彈牙！」梁生以前在大牌檔練得一手炒工，亁炒牛河和蒜茸蝦亁炒芥蘭都做得非常出色：「我們的亁炒牛河以米漿蒸成新鮮河粉，米香濃又夠彈牙。」</p><p>新景園咖喱小廚（25749172）<br> 地址：灣仔春園街20號地下<br> 營業時間：星期一至六11:30am-3:00pm、5:30pm-9:30pm（星期日休息）</p><p>金鳳<br>鎮店四寶</p><p>睇門口就知金鳳好受歡迎，每朝七點和整個下午都有兩條人龍，一條等外賣，一條等位。金鳳已有50多年歷史，10年前由太原街搬至春園街，有四寶至受歡迎－原裝凍奶茶、蛋撻、火腿雞批及菠蘿油，好多灣仔居民都是食金鳳四寶長大，其凍奶茶被不少名人食客稱讚，皆因用鮮牛奶，茶葉份量比較重，能保持茶的濃度和奶的厚度。<br> 蛋撻1日賣600個，皆因酥皮鬆化咬落有層次；雞批皮鬆軟，中間的餡有雞肉和火腿，味道不會太濃；菠蘿油用新鮮牛油，咬落外面皮脆，麵包鬆軟到咬完會彈番起，牛油又軟又香濃。餅撻出爐不久就售罄，如果想買兩打就記得打電話預定。好多街坊日日都去金鳳打躉，老闆娘差不多完全講得出街坊名字㖭！</p><p>金鳳茶餐廳（25720526）<br> 地址：灣仔春園街41號地下<br> 營業時間：6:45am-7:00pm</p><p>楊春雷<br>秘方涼茶</p><p>楊春雷特效涼茶又是3代經營，至少有94年歷史，是港島最老字號涼茶舖，第3代掌門人楊生話：「爺爺清末年在順德行醫，之後來香港在上環開業，主要睇症，再搬來春園街時我父親還是手抱嬰兒，現在父親冥壽94歲，即是起碼有94年歷史。」這裏只有一款涼茶，飲落少少甘但不苦，亦不嗆鼻，非常順喉舒服，秘方94年來未變過，但是時至今日仍一樣咁有效，特別是現代人睡眠不足、容易感冒、成日食肥膩食物就要飲，可排毒、加速新謝代謝、增加抵抗力。<br> <br> 楊春雷特效涼茶（25758307）<br> 地址：灣仔春園街29號地下<br> 營業時間：10:00am-9:30pm</p><p>成發<br>香料最齊</p><p>「由阿爺嗰代做起，𠵱家租金貴，唔係好搵到錢，不過會盡量堅持落去。」第3代接班人李生第一句就咁講。成發已有80年歷史，1920年第一代創辦人李生在上環開咖喱香料店，當時的椰子要用人手破開。後來三度搬遷，輾轉搬入春園街。成發是少有賣新鮮椰汁的店舖，新景園都向他們入貨，所售香料來自印度、泰國、馬來西亞等，李生推介自己在印尼設廠做的雙鷹椰漿，聞起來淡一點但濃度高有真椰香。</p><p>成發椰子香料有限公司（25727725）<br> 地址：灣仔春園街18號地下<br> 營業時間：6:00am-7:00pm</p></body></html>