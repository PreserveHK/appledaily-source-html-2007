<html><header><meta charset="utf-8"><title>深入引水道　大澳有蝠氣</title></header><body><h1>深入引水道　大澳有蝠氣</h1><p>06年過得麻麻哋。朋友話想07年一切重新開始，不如今日帶我去試新嘢。「一於去探險，去引水道睇蝙蝠！」咁得人驚？「中國人話蝠係蝠鼠，好意頭，有福氣呀！」原來蝙蝠住喺大澳。我哋揀咗半路中途落車行路入去，途中摸黑探險，入引水道親身探蝙蝠，再沿途欣賞冬日景色，入到大澳醫吓肚，嘩，07年好似幾正咁喎！</p><p>記者︰劉昱蘭　<br> 攝影︰陳盛臣　<br> 模特兒︰Miko、Wing（thegroup）</p><p>引水道歷險摸黑睇蝙蝠</p><p>入冬睇蝙蝠最啱，因為天氣低過20℃，蝙蝠就鍾意匿喺引水道、荒廢山洞結集，最緊要夠空曠，倒掛住攤唞吓，又有水源可以補充。香港嘅蝙蝠數量唔算少，香港生態旅遊學會總幹事甄永樂透露，全港約有10萬隻蝙蝠，不過所處地方好多都係不毛之地，如九肚山有7,000多隻都無用，條山路比樹阻住，不易到達，而北區嘅蓮麻坑就係禁區。所以深屈算係睇蝙蝠最易嘅地方。<br> 記者本來超惹蚊，今次入到去有水嘅地方，竟然一啖都無被蚊針過。甄先生表示因為蝙蝠係食昆蟲嘅，仲日食2、3千隻，所以我哋行嘅地方好亁淨。但蝙蝠亦有「食齋」嘅，例如短吻果蝠，就如同孫悟空係食果實嘅，九龍區會大啲機會見到。另外香港最常見到嘅仲有東亞家蝠同扁虛頁蝠，蝙蝠品種有10多種。</p><p>睇蝠要帶乜？</p><p>短褲─因為要澗水，着短褲最方便。<br> 行山涼鞋─引水道又濕又滑，一定要有隻防跣的鞋保護自己。<br> 防水風褸/雨褸─不少滴水位好濕身，或者要小心跌低濕咗都唔怕。<br> 電筒─摸黑深入引水道要靠佢，影蝙蝠相都要靠佢照住蝙蝠，唔係咁黑乜都睇唔到，點對到焦呀。<br> 亁糧─由深屈入一來一回慢慢行，睇蝙蝠，快都要個半鐘，最好有食糧做補給。<br> *注意：導遊表示：下雨天前往引水道可能有危險，想睇蝙蝠，都係由有經驗人士帶路穩陣啲！</p><p>行路入大澳繼續生態遊</p><p>出咗引水道，沿海向西行，大概行1個鐘就入到大澳。唔知係咪吸得廢氣太多，聽住海浪聲深呼吸，特別Refreshing。而且唔使再摸黑，行的又是平路，可以欣賞植物蝴蝶，以為冬天都係枯樹遍野滿地枯黃，但原來都有紅葉片片，諗番起四川雲南滿山色彩情景呀。冬天其實唔係想像中咁死寂，當斑蝶普遍都會在河谷結集，偏偏又俾我見到報喜斑粉蝶招搖飛過，佢哋反常態地喺10-3月的秋冬期間，成群結隊喺花間採蜜。</p><p>沿路睇紅樹林</p><p>入到大澳最後生態一擊，就在海濱長廊，隔籬個紅樹林啱時候會近距離見到好多蟹仔鳥鷺，沿住長廊一直走傾吓偈睇吓景，成個人Charge足電精神晒。</p><p>大澳蝙蝠探索</p><p>日期：1月20日（星期六）及28日（星期日）<br> 導覽費：每位$50<br> 導覽：甄永樂（香港生態旅遊學會總幹事）<br> 資料：ecotourism.org.hk<br> 查詢：25634422</p><p>大澳歎海鮮</p><p>睇完日落飽眼福，又係時候食飯飽腹，大澳都係食海鮮出名，一定要食番個海鮮大餐，再沿永安街買埋蝦亁蝦醬做手信，時間啱啱好上車走人喇。</p><p>好景海鮮酒家（29855115）<br> 地址︰大澳永安街15號</p></body></html>