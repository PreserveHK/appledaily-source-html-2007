<html><header><meta charset="utf-8"><title>金手指：投資銀行將收MarginCall？ - 孫柏文</title></header><body><h1>金手指：投資銀行將收MarginCall？ - 孫柏文</h1><p>噚日，孫柏文講過投資銀行點做「幫客出債券借錢」嘅生意。基本上，有五步。<br> 1.投資銀行（例如高盛、美林等）問商業銀行（例如滙豐、花旗等）借錢做本。<br> 2.跟住再將錢借畀啲客。<br> 3.啲客收到錢之後，就會出借據畀投資銀行。<br> 4.投資銀行跟住將借據改名為「債券」，賣畀啲投資者，從中收佣。<br> 5.投資銀行收到投資者買「債券」嘅錢，就會還畀商業銀行。<br> 噚日，我亦重溫過，97年百富勤點解執笠。基本上，百富勤借錢畀客，不過個客嘅借據賣唔出，百富勤要自己揸住。跟住個客出事，百富勤手上嘅借據大幅貶值，借錢畀佢做本嘅商業銀行，見到佢資不抵債，就發margincall，叫百富勤「補倉」。百富勤搵唔到現金，所以就執笠。</p><p>你唔call佢call</p><p>今時今日，國際級投資銀行例如高盛、美林等，同當年百富勤一樣，借咗錢畀客，不過啲客嘅借據賣唔出。百富勤當年要自己揸2.6億美元嘅債券，今時今日嘅投資銀行就揸5000億美元嘅債券。<br> 當然，大家可能會話：「只要投資銀行被迫揸住嘅債券，冇好似百富勤嗰啲咁大幅貶值，應該冇事。」咁我就要反問，如果你係商業銀行嘅人，借咗錢畀啲投資銀行，清楚明白投資銀行現在手持大量債券作資產。不過，債市冇成交，所以冇市價，你作為商業銀行嘅人，你會點做？如無意外，就應該打電話畀投資銀行，叫佢哋清楚列明有乜嘢債券喺手，跟住幫佢哋計一計數，如果資不抵債，就發margincall，叫佢哋還錢。<br> 大家要記得，一間投資銀行會同好多間商業銀行借錢，如果你係第一間發margincall嘅商業銀行，將來可能會被抵制。不過，如果間投資銀行真係出事，你發margincall發得遲，投資銀行還唔到錢，咁就賠上十億八億。</p><p>60層帝景園又如何</p><p>6月25日，喺我嗰篇題為「BearStearns大鑊」嘅《金手指》裏面，曾經將BearStearns比喻為一個97年炒幾百層舊山頂道帝景園嘅叔父。大家可能記得，當時BearStearns有兩個佢哋管理嘅對冲基金出事，嗰兩個對冲基金，就好似個細姪走去炒層帝景園一樣。點知，個細姪唔掂，銀行要將佢嗰層帝景園銀主盤拍賣。最弊拍賣時，啲人出價居然係細姪買入價嘅五折。<br> 個叔父知道，如果因今次拍賣，所有帝景園單位價值要mark低50%，佢自己都唔掂，所以，叔父就出手硬食，將自己手頭上帝景園嘅單位數量進一步推高。不過，就算好似當年揸60層帝景園嘅「豪宅大王」秦錦釗一樣，個市要跌，揸60層都係螳臂擋車。去到呢度，孫柏文再問多次，如果你係借咗錢畀BearStearns嘅商業銀行職員，你會點做？<br> 金手指網誌： http://phatdat.blogspot.com </p></body></html>