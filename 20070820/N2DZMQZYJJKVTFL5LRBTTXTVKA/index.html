<html><header><meta charset="utf-8"><title>No.1推介　鄧達智廿種番茄掃唔切<br>印尼沙律偏愛紅</title></header><body><h1>No.1推介　鄧達智廿種番茄掃唔切<br>印尼沙律偏愛紅</h1><p>噚日副刊介紹過九龍灣新高檔超市MarketPlacebyJasons有咩靚貨賣，今日我哋就請來為食識食兼兩屆新城電台「食神爭霸戰」評判的時裝設計師鄧達智（William），到Jasons買新款食材即煮，睇睇呢度嘅食材可以有咩發揮，又好唔好食，去片！<br><br>記者：廖秀娟　攝影：楊錦文<br>烹飪場地提供：TowngasAvenue（23672710）</p><p>大力推介　環球番茄</p><p>番茄種類好多，超過20款！荷蘭、澳洲、比利時……都有。紅色荷蘭番茄紅卜卜又飽滿；綠色的比利時番茄肉質豐滿而口感實在，唔會過腍又唔硬實，似食生果多啲，但仍有鮮甜番茄味，難怪要賣到$90/千克，成個沙律高級晒！</p><p>七彩加多加多</p><p>0hr20min<br> 份量：4人<br> 加多加多是最傳統的印尼沙律，用上本地有機通菜、新西蘭芽菜，更加新鮮，用腰果碎代替花生碎，更加香口。</p><p>材料</p><p>本地有機通菜200克、新西蘭芽菜40克、紅薯150克、蛋1隻、番茄1個、花生沙嗲醬3大茶匙、椰漿50毫升、青檸1/2個、腰果碎少許</p><p>做法</p><p>1.通菜及芽菜烚熟浸冰水，通菜切段；紅薯及蛋烚熟切片；番茄去椗切4份，連青檸全部上碟排好。<br> 2.沙嗲醬加入椰漿拌勻上碟，面鋪腰果碎即成。</p><p>貼士</p><p>通菜、芽菜烚熟即浸冰水，會翠綠而爽脆；芽菜烚好後加入青檸汁會即時去掉草青味。</p><p>鯖魚雜菜沙律</p><p>0hr15min<br> 份量：4人<br> 於英國留學時成日食鯖魚，因為平嘛！呢款沙律簡單、健康又易做，兩個醬係精髓，做得好，蔬果新鮮就得㗎！</p><p>材料</p><p>煙鯖魚1包（約3條）、白苦瓜/台灣黃金芒各1/3個、比利時番茄2個、荷蘭番茄2個、黃椒1個、以色列無花果3個、松子少許、中東Hommos醬3大湯匙、牛油果1個、原味乳酪75毫升、蛋黃醬1湯匙</p><p>做法</p><p>1.煙鯖魚拆包裝上碟；白苦瓜、黃金芒、黃椒切條；番茄、無花果1個切4份，上碟備用。<br> 2.牛油果起肉壓成茸，加入蛋黃醬、原味乳酪拌勻，下碟放在鯖魚旁邊。<br> 3.再伴上Hommos醬，與牛油果醬同樣鋪上松子，便可以蔬果條蘸食。</p><p>貼士</p><p>蔬果可任意選擇時令或心頭好，台灣白苦瓜、黃金芒、比利時番茄都係少見又時令之選，所以今次試用。</p><p>中蝦墨魚汁扁意粉</p><p>0hr30min<br> 份量：4人<br> 雖然Jasons以亞洲食材主打，西餐材料不算多，亦無海鮮檔，但William都可以做幾個西菜，有香料就可以幫到好多，呢個墨汁意粉就係其中之一。</p><p>材料</p><p>菠菜扁意粉500克、中蝦50克、奧勒岡6克、迷迭香6克、洋葱65克、蒜茸40克、墨魚連汁罐頭1罐</p><p>做法</p><p>1.意粉加入滾水煮12分鐘，撈起備用。<br> 2.半份洋葱、半份蒜茸起鑊炒香中蝦備用；餘下洋葱及蒜茸再起鑊炒香意粉，加入奧勒岡、迷迭香及墨魚連汁再炒。<br> 3.炒至墨魚汁均勻沾滿意粉，最後加入蝦同炒熱便成。</p><p>貼士</p><p>墨魚汁可用新鮮墨魚取汁，味道比罐頭香濃；4人份量意粉約要一斤墨魚取汁，當然過程較麻煩。</p><p>喇沙蒟蒻麵</p><p>0hr20min<br> 份量：２人<br> 本來係用喇沙米粉或普通米粉做，但今次試改用蒟蒻麵，效果好好，入味而又彈牙；頂湯皇亦好好用，湯即時鮮味香濃得多，慳番唔少料同熬湯時間。</p><p>材料</p><p>蒟蒻麵1包、靈芝菇30克、中蝦100克、番茄1個、椰漿75毫升、鮮奶500毫升、香茅50克、洋葱20克、蒜茸20克、南薑15克、辣椒仔2隻、咖喱醬7茶匙、大喜慶頂湯皇1茶匙
</p><p>做法</p><p>1.蒟蒻麵淥至半熟，下靈芝菇一同煮熟備用。<br> 2.洋葱及蒜茸起鑊炒香中蝦備用。再用洋葱及蒜茸起鑊，炒香番茄、南薑、香茅及辣椒仔，加入咖喱醬再炒，最後加入椰漿、鮮奶及頂湯皇同煮滾。<br> 3.加入蝦與靈芝菇再煮滾即可。</p><p>貼士</p><p>頂湯皇要以1:20的水稀釋，想湯更濃滑，以鮮奶代替水效果更佳。</p><p>至愛食材推介</p><p>William行咗一圈就話：「呢度有好多日本同台灣貨，有啲東南亞香料、調味、蔬菜及生果都未見過；香港大喜慶頂湯皇、蒟蒻麵都唔知係乜。」個幾鐘後，William興奮地狂掃咗兩籃食材，「呢度啲本地有機菜好新鮮，菇類亦好多；只係西餐食材料唔算多，芝士及凍肉唔算齊全。」</p><p>大喜慶頂湯皇</p><p>去過銅鑼灣大喜慶食翅，都唔知出咗支裝頂湯。頂湯皇好濃味，用嚟做湯底會慳番好多工夫，但記住要稀釋。</p><p>泰國香料包</p><p>蔬菜凍櫃有一包包泰國香料包，有齊香茅、南薑、辣椒、青檸、魚露，一包夠做一個泰菜，唔使逐款執，好方便。</p><p>入口水種菜</p><p>從未見過有水種住賣的水種菜，每日台灣入口，一定新鮮啦！白菜$22/kg，一定比內地菜貴，但都值得試！</p><p>本地有機菜</p><p>我更鍾意本地有機菜，支持環保減少運輸廢氣，通菜$18/kg，唔算貴。我買嚟做加多加多，清甜有菜味！</p><p>身材矮小攞頂貨一樣掂<br>最適合亞洲人環境</p><p>除咗貨品以亞洲食材為主，貨架亦為亞洲人而設，五短身材的記者伸手都可攞到頂層貨品，近6呎高的William更無難度。</p><p>超靚無花果</p><p>William見到籃無花果即時愛不釋手，「我知南美洲的無花果最好食，估唔到呢度有得賣呢！」</p><p>職員幫手送貨</p><p>同其他大型超市一樣，Jasons都係買滿$400免費送貨；如未買夠數，可以請職員幫你推車仔到德福停車場或的士站，好幫到手㗎！</p><p>買定料　明日同你煮餸<br>無錫花竹蝦</p><p>花竹蝦1隻、鮮白菌2隻、西蘭花適量、指天椒1隻、茄汁1湯匙<br> 要食爽口彈牙的花竹蝦，一定要揀生猛貨色，顏色深淺不重要，亦不會出現「水蝦」情況。</p><p>醬油小笋伴乳豬件</p><p>罐頭笋3至4両、冰糖2両、乳豬片/紅加侖子適量</p><p>魚滑米線</p><p>米線1碗、草菇2粒、菜心2條、鯪魚肉8両、雞湯500毫升</p><p>紅燒雞絲翅</p><p>即食翅2至3両、雞絲1両、上湯1碗</p></body></html>