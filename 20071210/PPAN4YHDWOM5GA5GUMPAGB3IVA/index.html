<html><header><meta charset="utf-8"><title>中環在線：擁百萬美金身家　未算有錢 - 李華華</title></header><body><h1>中環在線：擁百萬美金身家　未算有錢 - 李華華</h1><p>好多香港人嘅夢想係「做個有錢人」或「嫁個有錢人」，新一派就會諗：有錢可以唔使做，得閒炒吓股炒吓樓。如果要為「有錢」落一個定義，「百萬」已經過時，「千萬」先算係富翁。<br> 英國財富管理公司巴克萊財富（BarclaysWealth），同《經濟學人》合作發表嘅最新一份研究報告，訪問咗全球790位有錢人，受訪者主要嚟自香港、新加坡、阿拉伯同美國，而可投資財產由2萬到300萬美金以上，點知喺呢班受訪者當中，超過三分之一人認為，有1000萬美金先至算有錢。</p><p>捐身家係身份象徵</p><p>份報告入面提過一個對財富嘅觀點，都幾切合到香港人心態。佢話，啱啱變成有錢人，第一樣嘢會考慮自己層樓夠唔夠豪，而層樓嘅地點亦要襯得起佢哋副身家。以普遍香港人嘅智慧，話人有冇錢，或者個女嫁嘅人算唔算有錢，通常都會咁講：「有幾多層樓揸手先？」至於幾有錢，就睇層樓有幾貴。樓市大淡友唔好噓住，華華係講緊對大部份香港人嚟講啫。<br> 用個好簡單嘅例子做個比喻，780萬銀（100萬美金），只可以買層鰂魚涌太古城1237呎低層東區走廊海景單位，7800萬銀（1000萬美金）呢？應該買得起赤柱富豪海灣4902呎大屋。咁你話住太古城有錢啲，定係住富豪海灣富貴啲呢？<br> 個報告仲話，係咪富豪唔止睇身家，仲要睇埋點用時間、買幾多名牌同做幾多善事，富豪時間寶貴，所以會請好多代理幫手，例如購物助理、旅遊顧問等幫手慳時間；跟住仲要身光頸靚，尤其香港人，全身冇幾件名牌裝身又點得，報告話香港同新加坡有錢人都追捧名牌，仲引述紡織大王之稱嘅方鏗話：「亞洲顧客着重國際高級品牌嘅尊貴獨特性及質料。」咁善事又點解呢？睇吓蓋茨、畢菲特同超人李嘉誠等超級富豪，個個爭住話捐身家，都應該明啦吓。唔怪得之，香港首富係李嘉誠啦。</p><p>內地富豪要showoff</p><p>講到富豪，內地近年出產唔少，巴克萊財富嘅調查對象雖然冇中國富豪份，但都特別花篇幅提吓中國富豪嘅特質，話由最新嘅「中國胡潤百富榜」睇到，內地億萬富翁嘅人數，較過去一年急升7倍，估計中國嘅百萬富翁有成35萬人。多到華華隨口噏都噏到幾個上榜嘅名：玖紙（2689）張茵、世茂（813）許榮茂，新冒起嘅有SOHO（410）夫婦張欣同潘石屹等。<br> 咁做得富豪，唔係個個好似最新女首富──碧桂園（2007）太子女楊惠妍咁低調嘅，個報告話，富裕嘅中國人都想showoff個人財富，高級品牌如LV、寶馬、法拉利、卡地亞等，都好得佢哋歡心。好似上個月《時代》雜誌都做咗個調查，話每5個內地富豪，就有1個擁有勞力士手錶。而華華亦記得，有次見到玖紙張茵出席記者會，一身高貴服飾，華華雖然唔多認得佢手上嘅名牌衫或手袋，但都知道佢戴上身嘅珠光寶氣首飾絕非廉價貨色囉。<br> <br> 電郵：mailto:LiWaWa@AppleDaily.com</p></body></html>