<html><header><meta charset="utf-8"><title>$138買中移動　博見$160</title></header><body><h1>$138買中移動　博見$160</h1><p>將軍澳Christine推介中移動（941），原因係，「基本因素唔太差，上客量不斷上升，加上3G又去馬，大行評級都幾好，純粹睇圖，股價調整番落到保歷加通道，應該可以放心吸納。」Christine建議138蚊買入，揸3個月，目標價160蚊，睇升16%，挑戰上次歷史高位158.9蚊，止蝕價128蚊。<br> 中移動噚日高開1.9%，即見全日145蚊高位，但受外圍市況拖累，中午股價回軟，最後收報140.6蚊，股價倒跌1.2%。<br> 法國巴黎銀行零售衍生產品部董事翁世權表示：「中移動150蚊阻力好大，從窩輪角度分析，唔少投資者喺150蚊買咗call輪，積壓唔少蟹貨，如果中移動升番上150蚊，相信會出現好大沽壓。」所以翁世權建議Christine待中移動升穿150蚊、蟹貨消化後才買入。<br> 對於專家的建議，Christine話：「都知道150蚊阻力幾大，但入市前已經定好止蝕價，計晒數，唔會太驚，相信中移動會喺140蚊至150蚊橫行一段時間，只要唔跌穿130蚊都唔會走。」</p><p>150蚊阻力大</p><p>另一位網友沙田余先生，亦話喺幾個月前151蚊高位買咗中移動，「嗰時聽電台話業績好，入咗貨，家陣坐艇，好在其他買嘅股票有升，拉上補下。」<br> 翁世權提醒：「中移動有唔少衍生工具，如果佢股價向下衝，形成大跌勢，可能吸引專業投資者加入沽貨，加劇跌幅，投資者見到咁嘅情況，就要盡快止蝕。」</p><p>港鐵（066）<br>睇好地產港鐵當炒</p><p>大埔股神噚日推介港鐵（066），原因係「公司業績好，仲同九鐵合併，增加大量土地儲備，沿線物業好多仍未發展。」<br> 不過，正如孫柏文話：「合併消息出咗後，港鐵已經升咗好多。」大埔股神就認為：「港鐵業績一直有增長，前景一片光明，仲有水位升，長遠睇可以升到35蚊。」<br> 對於大埔股神嘅推介，翁世權指出：「港鐵地產味濃，未合併前搭九鐵嘅新界投資者未必咁熟悉公司，𠵱家合併後，多咗人搭，多咗人認識。自9月開始，港鐵平均成交量亦保持到，就好似以前滙豐（005）咁，當好多人熟悉同支持家公司，長遠一定有支持。雖然成交量未必咁大，但從圖表分析係穩步上揚嘅股票。」</p><p>滙豐比聯Put輪（2306）<br>聖誕鐘Put滙豐</p><p>以前就話「聖誕鐘，買滙豐」，但今時唔同往日，將軍澳Michael就話：「今日聖誕鐘，沽滙豐。」<br> 噚日推介滙豐比聯Put輪（2306），反傳統而行，係因為Michael覺得滙豐次按問題，仍然未完全反映喺股價上面。<br> 孫柏文質疑：「好多買滙豐嘅人，覺得佢嘅股息好正。」不過Michael認為滙豐股息未必高過領匯（823），所以沽滙豐值得考慮。翁世權分析：「隻輪4%價外，街貨唔算好多，成交量開始升緊，你都跟咗佢好耐。如果博短線，好似Michael揀4%價外係正路揀法，如果中線，要睇番大市引伸波幅有下調空間，揀價內輪好啲。」不過由於價內輪唔多，所以翁世權覺得Michael揀嘅可作中線投資。<br> 孫柏文提醒Michael，好多人用平均成本法買滙豐：「基本上每個月都有一批買家入市買佢，所以滙豐要跌，一定有壞消息，但一有壞消息，滙豐就會跌得好快。」<br> <br> 買入價<br> 將軍澳Michael建議：135元<br> 專家回應：4%價外，跟得過<br> <br> 目標價<br> 將軍澳Michael建議：140元<br> 專家回應：4%價外，跟得過<br> <br> 止蝕價<br> 將軍澳Michael建議：130元<br> 專家回應：4%價外，跟得過<br> <br> 時間<br> 將軍澳Michael建議：一個月<br> 專家回應：4%價外，跟得過</p><p>遠洋地產（3377）<br>穿10蚊先至執死雞</p><p>雖然大陸加強宏觀調控，但西貢Peter繼續睇好內房股，噚日推介遠洋地產（3377）呢隻大陸地產股，建議10蚊吼低買入，短炒3個星期，目標價睇13蚊，並於9蚊時止蝕。<br> 點解咁有信心？Peter話：「呢隻股一起就幾倍，後尾插番落嚟，跌到12蚊仲有人入，等佢跌到10蚊可以試吓執死雞。」<br> 不過，翁世權就話：「如果真係跌穿10蚊，相信9蚊嘅止蝕位亦好快會破。」佢建議Peter穿10蚊並且跌定之後，先再喺低位吸納。遠洋地產噚日一開市已經急跌，晏晝最低跌到11.02蚊低位，全日收報11.24蚊，跌0.54蚊或4.6%。</p><p>今日嘉賓：亨達集團研究部董事黃敏碩</p><p>每日4:30pm<br> <br> 歡迎Phonein28698262<br>  http://appleactionews.com/features/finance/ <br> <br> 請登入網址<br>  http://appledaily.atnext.com/jp/finance登記 <br> 成功參與節目者，有機會獲贈禮品<br> <br> ＊以webcam參與節目，額外獲贈KFC$200現金券</p></body></html>