<html><header><meta charset="utf-8"><title>W960i儲8,000首歌<br>坐皇帝位慢慢嘆</title></header><body><h1>W960i儲8,000首歌<br>坐皇帝位慢慢嘆</h1><p>好歌者，心目中大概都有個「皇帝位」，唔一定像音樂發燒友所言，坐正喇叭中間先叫最靚；港鐵車廂、飛機艙，或安坐家中一角慢慢嘆，一樣可以好High！索愛剛推出WALKMAN系列中最強型號W960i，伴隨機內8GB超大容量，可俾你聽足8,000首金曲，想幾時聽，就幾時有。<br><br>記者：陳國輝<br>攝影：伍慶泉<br>Model：Chimpy</p><p>8GB大變身　篤芒揀歌</p><p>除P系之外，WALKMAN系列罕見推出TouchScreen機種，今次W960i勁玩篤芒點歌，可謂彌補番上一代音樂機王W950i的不足！咪睇佢屏幕闊度只有2.6吋，仲細部過PDA手機，實情SE已為好歌者度身訂做一排輕觸式音樂鍵，位處屏幕與Keypad中間，三盞白色燈會隨WALKMAN播放器而開啓，當發光嗰陣，你就可以控制播放、停止及選曲；但呢項功能只求方便，筆者認為直接操控更好，介面內提供均衡器、調校睡眠時間，仲有詳盡歌曲資料，若然機內已儲存8,000首歌的話，最好將佢哋歸類入唔同嘅心情選曲（即「SenseMe」功能），方便日後容易搵得番！</p><p>320萬像素　即掃名片</p><p>最近，大批500萬像素手機抵港，W960i僅支援320萬像，更不配備Xenon閃燈，身為高階機一分子，似乎有所失色。但唔好忘記，其實W960i屬於W950i升級版，還記得上一代因完全不支援相機情況下，被罵得體無完膚，今次追加咗320萬像鏡頭，已經係一大進步；值得一提係，W960i還特意將P系商務功能都搬入去，尤其「pdf＋」以及「名片掃描器」兩項功能，後者更深獲商務玩家力撐，透過相機及掃描軟件記錄卡片資料，比起人手逐粒字輸入當然快捷好多啦！</p><p>速睇機身Details</p><p>PROFILE</p><p>制式：WCDMA及GSM三頻<br> 體積：109×55×16mm<br> 重量：119g<br> 通話時間：480（2G）/180（3G）分鐘<br> 備用時間：340（2G）/300（3G）小時<br> 主要功能：內儲8GB容量、320萬像素相機、WALKMAN3.0、A2DP藍芽立體聲、手寫輸入、PushEmail、WiFi、SymbianOS<br> 查詢：SonyEricsson（82038863）</p><p>粉紅系W580i登場</p><p>話SE唔照顧女仔，淨係出啲Cool爆嘅黑色手機，似乎言之尚早！皆因早排見街嘅滑蓋WALKMAN手機W580i，剛好再返多一款粉紅色版本，唔單止機身睇落好Lady，就連耳筒位及Remote掣亦統一晒，唔講仲以為佢係HelloKitty特別版㖭！</p></body></html>