<html><header><meta charset="utf-8"><title>Nokia聖誕機<br>7500Prism水晶閃爆</title></header><body><h1>Nokia聖誕機<br>7500Prism水晶閃爆</h1><p>Nokia揀正北京入冬以來最凍幾日，展開「OurInternetLife2008」新產品發佈！甫落機撞正-3℃，首都落雪又結霜，感覺好似為配合最新Nokia7500Prism水晶珍藏版嘅冷、酷形象造勢。556粒SWAROVSKI水晶前後點綴，勢成一眾女士「手」飾新寵；反而男士注目點係新版S60，加入全方位動感Sensor，絕對是期待之作。<br><br>記者、攝影：朱崇德</p><p>下周開售鑲556顆SWAROVSKI水晶</p><p>源自鑽石切割概念而設計嘅Nokia7500Prism，今次Crossover飾品名牌SWAROVSKI玩水晶珍藏版，感覺簡直襯到絕。機身功能冇乜變，EGSM900GSM1800/1900、200萬像素閃光鏡頭、1,670萬色QVGA芒配插microSD播歌，功能OK全面。不過新重點係機背555粒碎石砌出的鑽石幾何圖案，配襯機前十字掣頂的1顆巨型水晶，攞上手真係好有手感，加上SWAROVSKI靚水晶極好火數，現場影相完全俾佢閃到暈！<br> 據知國內下周公開發售，定價約2,500人民幣；香港暫知唔會返行貨，只會放10部落SWAROVSKI專門店做抽獎（購物滿$1,000可獲抽獎券1張），啱心水一定要留意！</p><p>不倒魚缸新S60玩體感</p><p>大家玩慣玩熟嘅S60平台，Nokia打算推出對應「觸屏」效果的新版本。基本使用介面同現在S60有幾分相似，不過好多Icon及圖示會加入了活動及縮放效果，亦支援Stylus及手指輸入。特別加強點是上網及多媒體功能，玩Flash甚或即席做In-CAM剪片，輕巧用手指點選即成。<br> 另外手機亦加入有如PS3手掣的動作感應能力，大家除可大玩體感遊戲外，更會新增非常人性化的使用介面，例如唔想聽嘅電話，以後大家一反轉手機就馬上自動飛線，鬼馬非常！推出日期尚待公佈，即使現場作Demo的TouchUI都只是設計圖片，不過睇見佢大大個屏幕加簡約設計，同iPhone有幾分相似，以邊部手機作假想敵，真係昭然若揭！&#13;</p><p>08新產品預告<br>DC-1手提充電器</p><p>手提式充電器，坊間小店出過唔少，不過實際效能非常低，Nokia明年1月將推出的DC-1，據知每次充電後可連叉3部手機，而且仲係3小時快叉，論電量及使用時間相當不俗。</p><p>MD-7W手提藍芽小喇叭</p><p>手提式小周邊好似係Nokia玩功能增值新趨勢，呢款以藍芽音樂傳輸的小喇叭，一樣預計明年推出，手掌咁細玩上7W輸出，4粒AA電池驅動，高低音齊全，感覺幾好炸又好聲。</p><p>WH-700真皮耳筒</p><p>呢期音響界又興番大大對真皮耳筒，估唔到Nokia都反應咁快，銀黑色耳機，加真皮耳墊的觸感，絕對潮爆。同樣08年推出價錢未定，十分愛佢嘅重低音表現，聽手機MP3音效不俗。</p><p>ComingUp新概念<br>BH-702簡約扣針耳機</p><p>扣針式藍芽耳機出過多款，不過呢部全金屬加一條小鐵線的耳機，現場好多人都話佢靚到似B&amp;O咁簡約，平時唔用掛在胸口做扣針，方便收藏。&#13;</p><p>BH-602銀×皮新經典
</p><p>真皮配金屬電鍍，可以話係男士時飾產品經典設計，呢部BH-602藍芽Hands-Free，明顯走平民抵玩路線，細細部、扣耳位大小適中感覺舒適。</p></body></html>