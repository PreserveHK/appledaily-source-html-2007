<html><header><meta charset="utf-8"><title>熱買紙袋：潮興Bid名牌紙袋<br>ANNASUI最搶手</title></header><body><h1>熱買紙袋：潮興Bid名牌紙袋<br>ANNASUI最搶手</h1><p>黃偉文曾提過，儲名店紙袋是「普通人」初沾名牌時的情意結，儲儲吓到一天唔想儲，就是正式晉級為「名牌精」的合格指標。但原來幾張紙兩條繩的紙袋，只要跟名牌扯上關係，一樣有人肯花錢買。在網上求證時，發現香港仍有這種紙袋交易，賣家求財，買家求平價虛榮，不明人會問，用幾十蚊換免費物品，WhyBuy？他們答：「用幾十蚊買到虛榮，WhyNot？」<br><br>記者：劉嘉蕙　<br>攝影：陳偉強　<br>模特兒：Algie（TheGroup）</p><p>早前有報道指英國品牌AnyaHindmarch推出1款港幣$75的環保袋，在eBay有人願意以$2,645入貨。</p><p>有賣家出讓AnnaSui紙袋1套15個，包括被稱為絕版的2005年聖誕紙袋及多個日本版紙袋，開價$153。</p><p>10款AnnaSui紙袋底價$3，9小時內被叫至$29。
</p><p>圖中LV袋套裝包括4袋、2禮盒及1信封，賣家開價$99。
</p><p>代理名店紙袋公司職員：Burberry紙袋成本高
</p><p>於紙品印刷公司任職銷售員的李生，其公司代理Burberry等多家名店紙袋，但從未聽聞有人放上網拍賣，他指：「紙袋成本通常由幾毫至幾蚊，跟名牌無關，但個別名店紙袋就落足重本，好似Burberry紙袋要激凸、壓紋又燙金，成本可能要$7-$8個。」<br> 李生瀏覽紙袋拍賣網頁即說：「睇相就知Tiffany紙袋紙質差，條繩成本唔使$1，但拍賣開價成$10個，好貴呀！」</p><p>李生指Tiffany紙袋用料普通，手挽繩屬平價貨，如圖中所見，袋面相當易殘。</p><p>熱門排行榜</p><p>於Yahoo!拍賣網輸入「紙袋」二字，即跑出500多項相關拍賣品，綜觀交易紀錄，以細型AnnaSui紙袋最暢銷，因價錢平、貨源足，尺碼剛好符合裝濕碎嘢。另外，LV的貨源亦很充足，在多天內亦有1至2次成交。由此估計網上買紙袋者以用家為主，炒風不算熱烈。</p><p>No.1AnnaSui$4-$15<br> No.2LV$10-$80<br> No.3Burberry$30-$50<br> No.4HystericGlamour$20-$30<br> No.5MarcJacobs$20<br> <br> 註：以上為賣家開價，不代表交易價格。</p><p>買家睇法<br>我用最少錢買虛榮！</p><p>Emily　<br> 年齡：18歲　<br> 職業：OL<br> <br> 月入$8,000的Emily，死慳死抵買過1個Gucci袋。3個月前開始在網上買下Tiffany及Burberry紙袋，「女人除咗手袋之外，成日有好多濕星嘢，廿蚊個名店紙袋又靚又實用，感覺上見得人。另外，公司有咁多女仔，日日拎住Tiffany紙袋出入食晏，日子有功，反而會有人因而認得你。」雖然佢大呼抵玩，不過買紙袋這種事寧俾人見莫俾人知，亦唔會刻意同人講，不過應該冇乜人會懷疑啩！&#13;</p><p>用$10變靚啲化算！
</p><p>Victoria　<br> 年齡：15歲　<br> 職業：學生<br> <br> 上個月從Yahoo!Bid咗兩個AnnaSui細紙袋，每個$10，連郵費$15，「買細袋仔貪Size啱啱好夠實用，有時出街帶得少嘢啲，唔想攞手袋，用紙袋比較方便。」Victoria說自己也有名牌袋，家中亦有LV紙袋，有時想起額外用幾十蚊買個「免費紙袋」，也會覺得唔抵，「不過就算係裝濕碎嘢，有名牌嘅紙袋睇落會靚啲。」花$10變靚啲，提升TotalLook也算是慳家裝身法。&#13;</p><p>記者一番話
</p><p>或者正如芝see菇bi在其專欄中所言，「消費時太清醒，人生就冇情趣。」假如人人都清醒到記得買時裝不過是買一塊布、買股票不過是買一些「市場預期」，也許到時誰都會苦惱賺來的錢唔知點用，咁就冇晒人生樂趣了！</p></body></html>