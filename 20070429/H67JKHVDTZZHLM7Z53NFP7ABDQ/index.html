<html><header><meta charset="utf-8"><title>數碼達人：5700新版扭計骰　<br>擰住影360°全景</title></header><body><h1>數碼達人：5700新版扭計骰　<br>擰住影360°全景</h1><p>咦？又係扭擰分唇？好熟口熟面喎……<br>你冇睇錯，扭半下可以影相，扭多半下就聽歌，一年多前嘅Nokia3250早已經俾大家見識過；但今時今日，新版扭計骰王5700絕對冇咁簡單，佢加入3G、視像通話不特止，仲喺影相功能上加多項「全景模式」，當啓動DC拍照，圍繞你身邊嘅360°全景即拍成一幅相，用嚟影無敵海景、錦繡山河之類靚到暈！<br><br>記者：陳國輝　<br>攝影：陳偉強</p><p>比5700更早推出「全景模式」嘅鼻祖SonyEricsson，原來兩者玩法各異！當你用SEK800i嚟拍，必須先影低3幅相，再利用手機將佢拼合為一幅全景相，缺點係廣角度有限；但5700就簡單得多，㩒個拍攝掣，只要原地360°轉，鏡頭就會自動將相片接駁埋一齊，最緊要手夠定，切忌上下搖晃，拍出嚟嘅效果就一定靚仔，不過，解像度低係佢死穴。</p><p>播歌勁到似iPod
</p><p>前作3250及5300都以玩音樂為主，作為後繼機嘅5700，表現都唔算失禮！扭擰機身固然可將手機自動變身成MP3播放器，但值得留意係升級後嘅播放介面，形式有啲似iPod，可透過CD專輯、歌手名字以及歌曲名稱嚟分類，當你一次過抄晒1,500首MP3歌落張2GB卡之後，你就唔使搵餐死！播放嗰陣，仲可加入CD封套照，呢項一直喺High-end機先見到嘅分唇，今次亦有幸出現；硬件方面，跟機會送出最新嘅HS-44立體聲耳筒，除支援市面上最流行嘅3.5mm插口，遙控器上亦有齊播歌及選曲功能，唔使喺手機揀，認真慳水慳力！</p><p>QVGA靚芒睇片有層次
</p><p>咪以為着重聽歌就容易忽略基本功能，查實5700嘅表現已經好全面，聽得影得之餘，其16萬色2.2"芒仲支援QVGA解像度（即320×240Pixels），試過用嚟播FullScreen影片，估唔到以黑麻麻作為背景嘅MTV片段，顯示得鬼咁清楚，黑位亦冇起到一嚿嚿，抵讚！另一項新加入嘅分唇係動感SMS，以往玩開嘅SMS都離唔開文字模式，最叻只係提供一張簡單圖片就算，5700內置幾十款Flash動畫，就算對方部手機冇呢項功能，但只要同為S60介面，你就可以免費Beam個Software畀佢，好似平時玩MSN咁，夠晒抵死！
</p><p>Profile
</p><p>制式：WCDMA/GSM四頻<br> 體積：108.2×50.5×17.3mm<br> 重量：115g<br> 通話時間：210（2G）/150（3G）分鐘<br> 備用時間：288小時<br> 主要功能：扭擰機身、200萬像素相機、全景模式拍攝、立體聲藍芽、視像通話、圖片音樂介面、SymbianS60<br> <br> Nokia（21366338）</p></body></html>