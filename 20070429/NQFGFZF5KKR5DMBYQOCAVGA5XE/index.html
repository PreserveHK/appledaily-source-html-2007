<html><header><meta charset="utf-8"><title>金手指︰銀行版Enron - 孫柏文</title></header><body><h1>金手指︰銀行版Enron - 孫柏文</h1><p>以前，有個音樂組合LMF，佢哋有隻歌叫做「大懶堂」，隻歌裏面有句歌詞：「想，我都好似想中咗頭獎，有嘢唔想做，老細又吹我唔脹。日日等出糧，冇乜嘢需要緊張。就係咁嘅樣，乜都唔使撈就至理想。」講真，孫柏文相信大家都同我一樣，唔好話唔想做嘅嘢就唔使做，最好就係完全唔使做都有糧出、有錢賺。不過，原來現在有一門生意，不但唔使做，連錢都唔使收都有得「賺」。<br> 大家可能會問：「嘩！咁勁！不過點解總覺得有啲唔多妥？」其實，近年最出名錢都唔使收都有得「賺」嘅公司，就係花旗國嘅Enron。Enron嘅方法就係將自己公司旗下嘅資產重新估值，所以Enron當年最「賺錢」嘅部門，就係佢哋嘅會計部，人人都有好多花紅。<br> 今時今日，有個花旗國網站itulip.com踢爆，話好多做樓宇按揭貸款嘅花旗國銀行都係「唔收錢都有得賺」。喺花旗國買樓，有一種貸款係唔需要還本金，以前都介紹過，叫做balloonloan，不過原來有種貸款唔好話唔使還本金，連利息都唔使畀晒。當然，如果連利息都唔使還晒，欠款就會越來越大。而欠款嘅增加就叫做negativeamortization（neg-am）。<br> 例如，一個人借10萬，不過利息都還唔晒，所以一年之後就欠11萬。多出來嘅1萬，就係neg-am。咁銀行可以做到「唔收錢都有得賺」嘅原因，就係呢啲neg-am原來可以全數當盈利。</p><p>風暴才啱啱開始打</p><p>大家可能會話：「只要最終還款，幾時當盈利，都只係一個時間問題。」係，同意，「只要最終還款」就冇問題。而睇還款紀錄，借咗錢嘅人確實真係每個月還錢。不過我亦提醒大家，如果呢班人連息都唔使還晒，都出現還款問題，咁就大鑊。<br> 仲有，雖然欠款可以越滾越大，去減低還款壓力，不過始終都有極限，根據行規，個極限就係樓宇價值嘅120%。極限一到，借款人就要開始還息同還本金，即係每月還款額大幅上升。而現在撞正樓價下跌，借款額越滾越大嘅極限亦細咗，可以話係屋漏兼逢連夜雨。<br> 最後，大家可能會問：「究竟呢啲neg-am收入已經有幾多？」以最大次按銀行WashingtonMutual來計，neg-am收入已經佔咗總盈利嘅46%，有啲仲超過100%，即係冇neg-am就會蝕。呢場風，啱啱先開始打，仲會有排煩。<br> 金手指網誌： http://phatdat.blogspot.com </p></body></html>