<html><header><meta charset="utf-8"><title>特急!會考TOP10記憶法：<br>TOP1英文最緊要串字<br>空中讀寫　3次搞掂<br></title></header><body><h1>特急!會考TOP10記憶法：<br>TOP1英文最緊要串字<br>空中讀寫　3次搞掂<br></h1><p>葉瑞財博士　Top1華人記憶力<br>葉博士打破好多「奧林匹克記憶大賽」紀錄，最勁係記60,000個π圓周率，又係唯一華人10項全能記憶大師，包括記撲克牌、抽象圖形、人名配對等。<br>記者︰劉昱蘭<br>攝影︰譚盈傑<br>Model︰Maggie（IG綜藝社群）</p><p>英文科<br>1.手指空中串字<br></p><p>考試語言以英文為主，成個會考嘅共同敵人就係串字，串字大法肯定係大家最關心。葉博士話串字能力弱嘅學生，望住隻字記唔入，即係視覺記憶力比較弱，相反聽覺同動作記憶就會比較強，所以試吓喺空中寫隻字3次，邊寫邊用口串出嚟，第一次用正常聲調，第二次輕聲讀出，最後則大聲朗讀。<br> 執筆忘字嘅Maggie，跟葉博士用5分鐘時間，空中讀寫咗8個生字，最後8隻字都可以成功讀默出嚟，全個訪問小記同博士不停問番佢啲字點串，佢都對答如流，實驗證明真係Work。</p><p>2.分拆記憶法</p><p>將一個生字分成最多4個字母一組，而該組字母本身係一個詞語，咁就可以將幾個詞語串連成一個故事去記憶。如Abundant可以分成A/bun/d/ant，Bun即麵包，Ant係螞蟻，咁就可以作個古仔︰一個包被隻狗拎咗去餵蟻。Maggie話佢真係臨急抱佛腳，好多字都唔記得點解，見到Bun都唔識分佢出嚟Group埋一組，所以都係空中讀寫易啲Work啲。</p><p>中文科　記文章靠SQ3R</p><p>讀文章最高境界係過目不忘，考閱讀理解要短期記憶，咁就唔使浪費時間重複翻睇搵答案，讀中文課文要訓練長期記憶，牢記課文要講求以下兩種記憶技巧︰</p><p>3.短期記憶靠SQ</p><p>S即Survery，Q即Qusetion，考閱讀理解要不多走回頭路。免得自己睇幾次先搵到答案，要先讀問題，找出你嘅任務，Survery略讀時先會目標明確，所以每次先記住3條問題問咩再讀文章，自然事半功倍。
</p><p>4.長期記憶靠3R</p><p>3R係Read、Recite、Recall。當你Read嘅時候，主動寫下段落大意，然後背（Recite）咗佢，仲要朗讀個大意出嚟，咁就知道自己嘅思路是否清晰，成篇嘅大意都熟讀之後，做一個撮要（Recall），確保自己完整牢記整篇文章，先好再讀下課。</p><p>歷史科　年份靠聯想<br><br>5.代碼法</p><p>用自己嘅聯想把與0至9形象相近嘅嘢扯上關係，如1係木棍，2係鴨仔，3係波浪，4係旗仔，咁1234年係宋朝立國，就聯想一班好勇鬥狠嘅外族，個個都拎住支棍，坐住一隻鴨仔船，從北方乘風破浪到漢土插旗，越騎呢越易記。</p><p>6.諧音法</p><p>4個數字嘅年份可以分兩份，每份搵個諧音，將兩個諧音串成一個故事。如瓦特喺1776年成功製造第一批新型蒸汽機，17讀落似「一齊」，76「茶樓」，想像吓瓦特搞掂部蒸汽機後，同老婆一齊去茶樓飲茶慶功。</p><p>地理及中史科　記圖像有系統<br><br>7.記地名要分區域</p><p>記中國省分要先將地圖外圍嗰15個省由上方嘅右至左排列好，再把屋企分15區，第一區門口有黑龍衝入第二區密不透風嘅鞋櫃森林，即係黑龍江對落係吉林省，記晒周邊省分，就記外圍嘅省，如西藏孖住四川，想像4個喇嘛經水路入蜀，各省有個故事相扣就易記好多。</p><p>8.記人名要無喱頭</p><p>我哋好多時都用諧音幫人起花名，記人名都可用呢個方法，就好似葉瑞財博士個名咁，咪喺樹葉同錢上面瞓覺，成個Image咁無呢頭又咁突出，你睇完張相肯定你記得博士個名起碼3日。</p><p>數學科　記方程式靠古仔<br><br>9.故事串連法</p><p>蘇聯有位Solomon記者，記水蛇春方程式最拿手，佢將開方根當成屋企，屋簷下嘅符號數字都會發生一啲故事幫助記憶，其實都係靠聯想力。</p><p>10.先理解後記憶</p><p>葉博士就認為，死記年份地圖係需要嘅，但方程式係講點運用去計數，死背都唔識用，所以點樣記方程式符號嘅捷徑唔係咁重要，理解咗先有用。</p></body></html>