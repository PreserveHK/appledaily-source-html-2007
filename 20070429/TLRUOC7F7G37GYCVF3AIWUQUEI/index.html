<html><header><meta charset="utf-8"><title>國際網絡：點解有錢都唔開心</title></header><body><h1>國際網絡：點解有錢都唔開心</h1><p>唔少都市人每日營營役役、為口奔馳，希望搵多啲銀改善生活質素，好多人更認定只要有錢，自己同身邊嘅人先有快樂。但錢係咪真係買到快樂？冇錢係咪就要成世愁眉不展？<br> 網友TLoony喺《MSN》提出咗一個老生常談嘅問題：「我經常聽到有人話有錢都買唔到快樂，究竟點解咁多人就算好有錢都依然唔開心呢？」</p><p>買唔到愛怕人謀財</p><p>Mickey02回應話：「我阿姨嫁咗畀個有錢人，但佢都係覺得好唔開心，原因係佢嫌財產太少。」網友debtfree004覺得每個人都有唔同嘅煩惱，同財富多寡未必有直接關係，佢話：「富豪比普通打工仔只係少咗財政方面嘅煩惱，但錢唔可以買到其他人對佢哋嘅愛，又或者確保生活和諧，所以佢哋一樣要面對其他人生問題。」zlatinca77就認為，有錢人好難搵到知己好友，因為佢哋成日驚身邊嘅人只係想謀財，而唔係真正關心佢；就算搵到心上人，都怕對方只係愛佢嘅錢。生活存在咁多顧慮同猜度，根本好難同人坦誠相處，想開開心心過日子都幾難。<br> 不過，網友HFGirl認為有啲「快樂」真係可以用錢買：「據我所知，快樂至少分兩大類：一類係長期性、源自生活嘅滿足感，例如婚姻美滿、子女成材、願望成真或完成人生目標；另一類係短暫嘅，例如一次盡興而歸嘅旅程、買一架夢寐以求嘅新車，或者歎咗次溫泉等。要買短暫嘅快樂？錢當然可以做得到。但想用錢買生活嘅滿足感或者真正嘅快樂？恐怕都冇乜可能。」</p></body></html>