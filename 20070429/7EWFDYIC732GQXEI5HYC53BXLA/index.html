<html><header><meta charset="utf-8"><title>求驗客手記：留級要奇迹出現　列斯聯英甲見 - 求驗客</title></header><body><h1>求驗客手記：留級要奇迹出現　列斯聯英甲見 - 求驗客</h1><p>前晚我求大俠對住部電腦不斷咁更新賽果，目的就係想睇吓英冠嘅列斯聯主場對葉士域治場戰果，因為如果列斯聯贏唔到嘅話，就極有可能由04年英超降班英冠後再跌一級落英甲，結果係點？俾人哋迫和臨天光賴尿囉！除非列斯聯喺煞科戰作客打比郡有奇迹出現，否則真係要同呢支曾喺00/01球季，勇闖過歐聯4強嘅球隊講聲：「下季英甲見！」<br> 話說必須擊敗葉士域治嘅列斯聯，開波冇耐就憑加斯威爾喺12分鐘先開紀錄領先，點不知佢哋竟然喺完場前俾葉士域治嘅阿倫李爾追和，結果只得1分嘅列斯聯以46分排聯賽榜尾3，喺剩番最後1輪嘅情況下落後尾4嘅侯城3分；但最慘係球差落後成9球，所以除非佢哋可以喺最後一仗大數前列嘅打比郡，同時侯城又要輸畀到訪嘅普利茅夫，但呢個「劇本」真係幾難講得通。<br> 極可能要降班已經夠慘㗎啦！最衰係列斯聯連風度都輸，因為喺球隊遭葉士域治追平後，在場嘅列斯聯球迷竟然衝落場，搞到場波要延遲半個鐘先結束。唔怪得列斯聯領隊韋斯賽後好晦氣咁話：「我唔想講呢啲嘢（球迷衝入場事件），因為今日已經夠慘喇！」</p></body></html>