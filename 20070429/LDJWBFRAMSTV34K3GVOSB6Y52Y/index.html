<html><header><meta charset="utf-8"><title>中環在線︰內地上市公司最貴高層平保贏晒 - 李華華</title></header><body><h1>中環在線︰內地上市公司最貴高層平保贏晒 - 李華華</h1><p>內地股市火熱程度遠超香港，唔少公司上市冇耐，就因為股價飆升變成超級巨無霸企業，咁啲上市公司高層人工，係咪又係天文數字呢？<br> 內地新華網就將截至上個禮拜四，已公布06年度年報嘅1254間上市公司高管人工做統計，原來呢班上市公司高管舊年個人平均年薪係16.28萬人仔（下同），比05年加咗17.97%。而以成間公司計，平均每間加43萬，加幅24.3%。<br> 咁邊間上市公司最正呢？答案係中國平安保險，佢哋06年畀高管嘅薪酬總共係7465萬，比第二位中國銀行嘅3211萬，足足多咗1.3倍。當然，相對平保舊年賺59.86億，都係濕濕碎啫。平保咁闊佬，難怪人工最多高管頭四位都係嚟自平保，仲包辦四個千萬年薪打工皇帝席位㖭。<br> 不過，唔好以為做到上市公司高管，人工一定好和味，因為人工最少嘅上市公司總裁，舊年只係攞到5000蚊咋，同最高嗰位平保首席保險業務執行官梁家駒嘅1710.28萬相比，相差3400幾倍，真係只可以講句「同人唔同命」啦。另外，喺統計嘅22個行業中，有7個嘅人均年薪高過平均數，最正就係金融同保險業，人均年薪75.76萬，第二位嘅電子業已經降至27.16萬。<br> LiWaWa@AppleDaily.com</p><p>十大高薪內地上市公司高層</p><p>排名︰第1位<br> 上市公司︰中國平安保險<br> 高層︰梁家駒<br> 薪酬（萬元*）︰1710.28<br> <br> 排名︰第2位<br> 上市公司︰中國平安保險<br> 高層︰馬明哲<br> 薪酬（萬元*）︰1338.20<br> <br> 排名︰第3位<br> 上市公司︰中國平安保險<br> 高層︰RichardAekson<br> 薪酬（萬元*）︰1228.00<br> <br> 排名︰第4位<br> 上市公司︰中國平安保險<br> 高層︰張子欣<br> 薪酬（萬元*）︰1115.46<br> <br> 排名︰第5位<br> 上市公司︰S深發展A<br> 高層︰Frank.N.Newman<br> 薪酬（萬元*）︰995.00<br> <br> 排名︰第6位<br> 上市公司︰中國銀行<br> 高層︰LonnieDounn<br> 薪酬（萬元*）︰791.58<br> <br> 排名︰第7位<br> 上市公司︰中集集團<br> 高層︰麥伯良<br> 薪酬（萬元*）︰584.50<br> <br> 排名︰第8位<br> 上市公司︰平保<br> 高層︰孫建一<br> 薪酬（萬元*）︰581.49<br> <br> 排名︰第9位<br> 上市公司︰中國銀行<br> 高層︰楊志威<br> 薪酬（萬元*）︰561.88<br> <br> 排名︰第10位<br> 上市公司︰民生銀行<br> 高層︰董文標<br> 薪酬（萬元*）︰452.89</p><p>高層薪酬總額五大</p><p>排名︰第1位<br> 上市公司︰中國平安保險<br> 行業︰金融及保險<br> 薪酬總額（萬元*）︰7465<br> <br> 排名︰第2位<br> 上市公司︰中國銀行<br> 行業︰金融及保險<br> 薪酬總額（萬元*）︰3211<br> <br> 排名︰第3位<br> 上市公司︰S深發展A<br> 行業︰金融及保險<br> 薪酬總額（萬元*）︰2932<br> <br> 排名︰第4位<br> 上市公司︰民生銀行<br> 行業︰金融及保險<br> 薪酬總額（萬元*）︰2678<br> <br> 排名︰第5位<br> 上市公司︰重慶鋼鐵<br> 行業︰金屬及非金屬<br> 薪酬總額（萬元*）︰2379<br> <br> *人民幣<br> 資料來源：新華網</p></body></html>