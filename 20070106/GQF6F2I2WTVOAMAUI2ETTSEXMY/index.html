<html><header><meta charset="utf-8"><title>adidas趁明星賽搵銀<br>麥基廸翻叮必熱</title></header><body><h1>adidas趁明星賽搵銀<br>麥基廸翻叮必熱</h1><p>每年年初都係NBA明星賽開鑼大日子。今年2月16至18日就會喺美國拉斯維加斯舉行明星周末賽（All-StarWeekend）；明星賽臨近亦係各大贊助商搵錢之時！1月初，adidas就搶閘推出一系列LasVegas明星賽球鞋，當中就用上5位天皇巨星去搶風頭，分別就有麥基廸、阿蘭拿斯、加納特、比立斯同鄧肯，而今季傷癒出山嘅T-MAC依然係最矚目嘅一位，都好應該「翻叮」成功啦！<br>記者：羅灝汶<br>攝影：陳偉強</p><p>五星戰隊</p><p>今次adidas推出一系列全新明星賽球鞋，當中焦點一定係T-MAC。而講得話「明星版」球鞋除咗睇得當然亦打得，事關5款鞋都係功能至上，當中T-MAC6同ZeroG就更加用上adidas專利技術ForMotion，可有效減低膝部打籃球時承受嘅壓力，減低膝蓋負荷過大而受傷嘅機會，加上增加咗鞋底同地面嘅接觸點，令到打波時「馬步」更加穩陣，夠體貼！另外每對All-Star版球鞋都會加入NBA明星賽「主角」嘅星形標誌，因為每款鞋都係為5位巨星度身訂做關係，所以就加入咗不同主題：麥基廸（T-MAC）6代表創意、阿蘭拿斯ZeroG就代表決心、加納特KGBounce象徵熱情、比立斯Piston就代表遠見、鄧肯嘅StealthTD就係代表經驗。（2007年1月10日起adidas專門店有售。）</p><p>加納特KGBounce　$990</p><p>adidas出名打街波一流，呢對鞋KGBounce可以為腳踝提供極佳吸震效果，更可以持續吸震，令舒適程度大增。</p><p>比立斯Piston　$720</p><p>每對鞋都有明星賽嘅「星星」圖案，Piston就放喺鞋踭部份。</p><p>鄧肯StealthTD　$690</p><p>StealthTD就較平實，圖案都唔會太浮誇，同鄧肯性格Fit晒。</p><p>阿蘭拿斯ZeroG　$790</p><p>用上專利ForMotion技術，所以買來打波真係幾有用。</p><p>別注版Sell賭城</p><p>今次全明星周末賽將會喺美國拉斯維加斯舉行，所以adidas除咗推出「明星版」球鞋之外都會推一系列別注版，就叫做「LasVegas」系列，為咗突出拉斯維加斯，設計上就將賭城元素加入鞋中：例如麥基廸就玩「美金」；加納特就Sell啤牌，夠晒特別！</p><p>潮舖最捧麥基廸！</p><p>ZABOOL阿仔：「我自己一直都比較鍾意Nike鞋，不過呢款明星版T-MAC都幾靚，打波實用性都幾高，所以都值得考慮。」</p><p>DREAM阿Joe：「我一直都好少買籃球鞋，因為最近都好少見到籃球鞋炒得起，T-MAC都有幾大名氣，買呢對新鞋打波我覺得會比較好。」</p><p>HeadCoach陳生：「T-MAC早期嘅鞋款比較賣得，自從佢傷咗銷量跌咗不少，今次推呢兩款鞋幾好，希望可以谷番高個收視啦。」</p><p>紅鞋宜Sun：「一直都係T-MACFans，可惜佢成日傷，今次推出新鞋一定會支持一下。」</p><p>售賣點：</p><p>adidasSportPerformanceCentre（27300157）<br> 尖沙嘴漢口道17號</p></body></html>