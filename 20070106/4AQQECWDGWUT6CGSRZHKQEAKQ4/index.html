<html><header><meta charset="utf-8"><title>用SharpTFT顯示　1,200萬像枱頭音樂Show</title></header><body><h1>用SharpTFT顯示　1,200萬像枱頭音樂Show</h1><p>$1,680的電子相架：「黐線，咁貴，介紹嗰條友都有問題。」<br>但想想，大部份人工作的枱頭都有一張二張生活照，證明桌面上生活照片對工作的人是種調劑品，新一代電子相架的功能，就衝着這種需要。EF9080P是現時最貴、可讀取1,200萬像素JPEG的相架，數碼儍瓜相機陸續超過千萬像素，舊有電子相架會斬頭斬尾……知你未必會買，但知多啲又無蝕底嘅。<br>記者：許福合<br>攝影：周旭文<br>ImageGirl：Mandy</p><p>8"靚芒　DVD級解像</p><p>電子相架同電腦上睇相唔同，但EF9080P外觀上亦同電腦芒差唔多，外形更係同SONYBRAVIAXLCDTV相似，同樣有個透明邊框！不過尺寸自然小得多，天生就係為咗睇相嘅EF9080P，使用嘅8"芒，相比巿面同類對手，最多只見到7"型號，睇相時自然睇得清楚啲，而且解像度亦都去到640×480，即等同DVD解像度，以8"芒來講，DVD級解像度已經相當理想，因為芒質素好，顏色傳真度高，例如暗位就可以出到晒Details，好清楚，再加上可視角度高，打側睇都好清楚，比拎住張相睇出色同立體好多。</p><p>內置128MB　播得MP3</p><p>EF9080P內置128MB，容量唔及電腦，主要係讓用家精挑靚相作播放，算係夠用，相片仲可轉動、放大縮細，同作SlideShow；SlideShow可以配上MP3音樂播放，而轉相時亦有加入轉相特效。入相抄相亦好簡單，機側有記憶卡槽，包括CF、MS、SD、MMC同xD，另外，提供有USBHost，可以使用記憶手指、讀卡器等，又可經USB2.0接駁電腦抄相，過相全無難度。</p><p>功能SlideShow：接駁外置輸入</p><p>經USBHOST可以接駁記憶手指等儲存裝置。</p><p>操作簡單</p><p>機側雖然都有按鍵，不過仲係用遙控方便啲。</p><p>2W喇叭</p><p>機背有2W喇叭播歌，雖然質素唔係標青，不過睇相時聽吓歌仔，都算收貨喇。</p><p>操作靠遙控</p><p>主操作要靠晒遙控，唔算複雜多掣，好易上手。</p><p>MP3聽歌</p><p>SlideShow有歌聲外，機背喇叭可以變身MP3機，不過介面就簡單咗啲。</p><p>Thumbnails睇相</p><p>相片先會以Thumbnails顯示，仲可以選擇放大縮細、轉動相片。</p><p>Profile</p><p>屏幕：8"TFT<br> 檔案格式：JPEG、MP3<br> 介面：USB1.1HOST、USB2.0<br> 記憶卡：CF、MS、SD、MMC、xD<br> 體積：232X190X42mm<br> 重量：1.5kg<br> 查詢：冠恒（31851030）</p></body></html>