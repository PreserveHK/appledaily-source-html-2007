<html><header><meta charset="utf-8"><title>潮上身</title></header><body><h1>潮上身</h1><p>徐子珊火辣皮手套</p><p>「平時我好少戴手套，今日呢一條裙可以戴其他頸鏈同手襪去配襯。呢對手襪係我媽咪買嘅，好似係喺連卡佛買，都要成千幾蚊，紅色真皮，入面係冷，所以好暖。其實平時我好少去買衫，自己又冇時間，所以媽咪負責幫我買，做我嘅形象顧問，你睇我就知道我媽咪都好潮啦！」</p><p>薛凱琪溫暖牌手帶</p><p>「呢條手帶係我生日時Daddy送畀我嘅，條手帶好特別，戴咗就除唔甩，除非用鉸剪剪，因為佢一索實咗就冇辦法除。我記得嗰時拍《學警雄心》時，導演要求我哋將所有首飾除低，所以嗰時我雖然已經收到條帶，都唔敢戴，拍完後就即刻戴，一戴就戴咗兩年。」</p><p>董敏莉限量熊仔鏈</p><p>「我好鍾意熊仔飾物，有個fans知道後，喺我入行後第一個生日，專登喺日本排隊買咗個限量版熊仔鏈畀我。雖然好鍾意，但太貴重唔敢收，不過個fans話香港冇得賣，仲有埋出世紙，好堅持要我收下。因為好有紀念價值，所以我都好珍重咁收藏，隻熊仔好可愛，襯衫一流。呢輪戴出街，仲特別有節日氣氛，因為佢夠閃。」</p><p>戴夢夢型仔Boxer褲</p><p>「呢條係Take5同YENJeans出嘅crossover牛仔褲，係啱啱喺日本買嘅新貨，而且仲係限量版㖭。我覺得個褲頭好特別，好似人哋專登露出boxer嘅褲頭咁，我呢條其實係男裝嚟㗎，女裝褲頭嘅花係藍色嘅，拍緊拖嘅可以一人買一條嚟做情侶裝，浪漫得嚟又有型。」<br> 採訪、攝影：卓美娟、何永寧、楊潔雯</p></body></html>