<html><header><meta charset="utf-8"><title>TVB見好唔收　參賽者技窮<br>ClickClick情報科：網友扯火叮走《殘酷II》</title></header><body><h1>TVB見好唔收　參賽者技窮<br>ClickClick情報科：網友扯火叮走《殘酷II》</h1><p>無綫節目《殘酷一叮》去年播映以來大獲好評，當時只得6歲的「小歌神」莫凱謙、已在圈中發展的喬寶寶及「拉丁霍啓剛」關浩揚等參賽者多才多藝，一度成為全城熱門話題。<br> 今年無綫再度出擊，製作第二輯《殘酷一叮》，上周六（28號）已播出第5集，本應想令大家輕輕鬆鬆的節目，今次換來的卻是罵聲四起。最近連一眾爸爸媽媽也關注這個節目，更在交流湊仔心得的親子王國網站掀起討論潮，主要是投訴節目欠缺新意及兒童不宜。</p><p>父母關注內容</p><p>網友指其中一集台主劉丹穿上一襲豹紋套裝、超短熱褲加黑色長靴，唱出快歌《我恨我痴心》，她不停搔首弄姿，做出擘腿、打觔斗、側手翻及一字馬等高難度動作，凌零發看後也感到有點兒誇張，難怪旁邊一班有份參賽的小朋友也目瞪口呆，最後豹紋台主衞冕失敗。<br> 網友bowling2004在網上發起帖子「我要投訴殘酷一叮！！點解可以越嚟越三級？！」bowling2004嚴斥：「原本齊齊坐喺度諗住睇吓啲人點搞笑，叫埋阿仔一齊睇，尷尬得我想熄電視。」另一網友edelwise就話：「呢啲節目教壞細路，快啲腰斬啦！」SandyKL狠批：「無綫就係咁，受歡迎嘅節目，續完又續，硬係搞到冇晒新意，狼狽收場，咁先肯釘蓋。今次睇番呢幾集，已經冇乜嘢新意啦，不離武術、雜技、魔術同小丑表演，越嚟越悶。姑且當嗰個女人做體操，咁會好過啲嘅。」</p><p>悶走32萬觀眾</p><p>凌零發昨日聯絡上無綫外事部助理總監曾醒明查詢，他說：「我哋冇接到任何投訴，參賽者只是透過動作增加娛樂性取得評判同觀眾嘅開心，而呢啲動作亦冇觸犯任何條例。」但廣管局已接獲2宗投訴，指動作不雅。<br> 此外，昨日公布上周收視，上周六的《殘酷一叮》平均收視只得22點（約143萬人次觀看），比上集大跌5點，流失32萬觀眾。<br> 爸媽狠批《殘酷一叮》<br>  http://www.baby-kingdom.com/modules/newbb/viewtopic.php?topic_id=975846&amp;forum=162&amp;26 <br> 版主：凌零發</p></body></html>