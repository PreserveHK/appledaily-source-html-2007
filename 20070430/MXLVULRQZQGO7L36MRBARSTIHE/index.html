<html><header><meta charset="utf-8"><title>房祖名衰花心出局<br>薛凱琪轉軚冧方大同</title></header><body><h1>房祖名衰花心出局<br>薛凱琪轉軚冧方大同</h1><p>薛凱琪（Fiona）自前年與房祖名合作電影《早熟》被傳撻着後，二人多次被發現結伴外遊，但因經常有惹火女郎向房祖名投懷送抱，加上日前房祖名在中環舉行派對期間竟當着Fiona面前醉攬王秀琳，近日Fiona似乎已感到心淡，決定轉投方大同懷抱。前晚Fiona高調與方大同到戲院睇愛情片，擺明向花心蘿蔔還以顏色。</p><p>薛凱琪前晚與方大同相約在金鐘太古廣場見面，約8時45分Fiona首先現身，當時她邊行邊講電話，然後前往地庫快餐店TheMet購買三文治和飲料，原來Fiona本相約方大同在快餐店碰面，但方大同抵達時發現記者蹤影，即極速竄入廣場小巷，又第一時間致電Fiona通風報信，結果Fiona將食物打包，然後極速逃離現場。</p><p>任影唔嬲<br>高調擺出勝利手勢</p><p>至晚上約9時半，Fiona與方大同再次現身太古廣場UA金鐘戲院，不過，今次二人一反之前的鬼祟態度，不但並肩而行任影唔嬲，而且方大同更擺出V字勝利手勢。在戲院逗留約2個多小時後，Fiona與方大同於晚上約11時45分離開，雖然早知有記者在場等候，但散場時二人仍選擇從正門離開，方大同為Fiona推門顯風度同時，二人又笑笑口跟記者打招呼，甚至企定定接受訪問，表現出奇高調。<br> Fiona一見記者即風騷地笑說：「咁多記者喺度嘅？好似開記者會咁嘅。」問她看了哪一齣電影時，Fiona指是《愛在遙遠的附近》（ThePaintedVeil）。再問她為何之前碰見記者如此閃縮？Fiona說：「冇咁嘅事，我其實想搭𨋢上去飲Starbucks，又想食下邊嘅嘢，咪買外賣上去食囉！」<br> 提到房祖名日前在Dragon-i舉行的派對上醉攬王秀琳（Mango），二人不時依偎咬耳仔，狀甚親熱，問Fiona可會介意時，她即表現大方地說：「我冇所謂，況且嗰啲場合好嘈，所以講說話會靠近啲同大聲啲啫！」記者再追問她會否介意？Fiona故作輕鬆說：「唔介意，朋友嚟之嘛！」<br> 記者問Fiona和方大同睇戲後準備到何處拍拖？初時二人未有正面回答，其後Fiona表示會返家。記者追問是返誰的家時，Fiona即嚷道：「嘩，乜你哋諗埋啲咁污糟嘅嘢㗎，我梗係返自己屋企啦。」問方大同會否護送Fiona返家時，他表示不需要，Fiona即插口說：「佢不嬲唔gentleman㗎啦！」二人結伴欣賞愛情片，究竟有沒有發展機會？Fiona笑道：「問啲嘢咁老土嘅！」</p><p>合拍喪笑<br>無懼曝光唔會避忌</p><p>記者再問Fiona日後是否還會大方地跟方大同一起睇戲時，她說：「嚟得PP（PacificPlace）睇戲仲唔大方？其實之前成班朋友嚟睇，今日係咁啱夾到方大同之嘛！」方大同聞言竟發晦氣說：「男同男就話基，女同女你哋又寫，男同女又話拍拖，好無聊囉！」<br> Fiona跟方大同打情罵俏的跟記者談足15分鐘，二人臨走前，Fiona笑指這麼多記者在場，令她感覺如開記者會，方大同聞言即說：「好似你call人嚟咁喎！」二人隨即合拍喪笑，之後便各自搭的士返家。<br> 此外，方大同昨日在中環出席「MOOV一大個生日會」時，強調與Fiona是好朋友兼同事，也不介意與房祖名三人行睇戲，他說：「我哋都覺得（緋聞）問到悶寫到悶，之前講過唔會避忌，以平常心看待，最希望啲報道唔好作得太誇張。」<br> 採訪、攝影：娛樂突發組、馬建華&#13;</p><p>最高蘋嬸</p><p>有成龍前車可鑑，佢個仔房祖名似乎都唔係一隻穩陣股，睇怕薛凱琪都係趁早拋售好啲！</p></body></html>