<html><header><meta charset="utf-8"><title>樟木頭研究所 - 谷德昭</title></header><body><h1>樟木頭研究所 - 谷德昭</h1><p>《蜘蛛俠》第二集找來金像編劇編寫劇本，細意描繪蜘蛛俠褪下面具制服後過的普通人生活，錢唔夠使，業主催租，女友飛上枝頭變明星兼夾第三者介入，細膩的人情世故配合蜘蛛俠盪來盪去打怪獸，罕有地第二集好睇過第一集。<br> 《蜘蛛俠3》千呼萬喚始出來，一襲黑色新制服教擁躉們興奮期待，除了想看蜘蛛俠換上新制服後的雄姿及威力外，還有跟流沙人及外星黑蜘蛛的大戰，蜘蛛俠更要面對內患，克服心魔的侵襲，咁多嘢睇，你話係咪未入場先興奮？<br> 原來除了上述種種吸引入場的煞食元素之外，還有比第二集更多的人情世故，人物之多及關係之複雜媲美《十分愛》，蜘蛛俠因為得人愛戴得滯而起心魔，女友因唔得人愛戴得滯而冇得做明星，有錢同學又係第三者又係怪獸又係超人又係好朋友，上集殺Uncle兇手尚未落網需繼續緝兇，流沙人背後又有本難唸的經……基本上以上所提及的，求其兩、三條橋經已夠開一齣戲，如今多橋成咁，唯一結果便是太密，密得有點噆氣、有點煩。努力係咁寫橋，但對某些細節卻兒戲處理，流沙人之所以成為流沙人係因為誤墮高科技裝置，該裝置高科技到可以將任何物體的粒子拆散再重組，完全唔提該裝置究竟用嚟做乜都算，如此高科技竟然有如常平樟木頭研究所一樣，求其用鐵絲網圍住就算，三扒兩撥就可翻入內，確係有啲冇癮。<br> 第三集唔夠頭兩集好睇，但又有咩所謂，反正大家都咁想睇套黑色制服，咁大齣戲又點忍得住唔入戲院睇，反正都會睇，因為抵睇，冇乜得揀。</p></body></html>