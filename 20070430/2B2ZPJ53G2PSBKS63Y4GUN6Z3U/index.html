<html><header><meta charset="utf-8"><title>金手指：Crocs成功原因 - 孫柏文</title></header><body><h1>金手指：Crocs成功原因 - 孫柏文</h1><p>鱷魚呢種動物，真係有好多人鍾意用來做公司名。我哋特區有個叫鱷魚恤，花旗國就有賣膠鞋嘅Crocs。早幾日，就有新聞話鱷魚恤已經入稟法院，話要控告Crocs「侵犯商標」。其實，鱷魚恤咁做孫柏文好支持，因為法例要禁制「侵犯商標」嘅原因，係為咗避免有其他人可以用你嘅品牌「魚目混珠」咁搵錢。<br> 今日，為大家提供咗Crocs喺舊年上市至今嘅股價走勢圖，大家都會見到Crocs嘅股價節節上升。講真，賣啲五顏六色、奇形怪狀、危害兒童嘅膠鞋，又點樣可以咁好賺，不過，佢哋又真係可以季季交出成績。上個禮拜之前，孫柏文真係諗唔通點解，好想拋空Crocs。</p><p>不過，鱷魚恤入稟法院嘅消息一出，我就卒之明白晒。原來，Crocs嘅成功，全因盜用咗林百欣先生多年來辛辛苦苦建立嘅品牌。如果大家睇真啲兩間公司嘅商標，就會發覺，兩個商標簡直係一模一樣，連條鱷魚望嘅方向都一樣！當年，有間本地公司見到法國Lacoste嘅商標，因而得到「靈感」，都冇好似Crocs咁厚顏無恥，連鱷魚望嘅方向都抄埋。<br> 所以最後，衷心祝願鱷魚恤，喺法庭可以討回公道，成功禁止Crocs嘅行為。到時官司一贏，所有由舊年至今睇淡Crocs嘅人，就會得到平反！<br> 金手指網誌： http://phatdat.blogspot.com </p></body></html>