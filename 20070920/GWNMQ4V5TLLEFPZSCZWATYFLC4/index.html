<html><header><meta charset="utf-8"><title>數碼達人：東京遊戲展開鑼<br>PS3戰車列陣　搶鍊《GT5P》</title></header><body><h1>數碼達人：東京遊戲展開鑼<br>PS3戰車列陣　搶鍊《GT5P》</h1><p>睇過電影《東京飄移》，兩車位處澀谷站中間的交滙點片車，呢種感覺，唔使試，齋睇已經夠爽！昨日係東京遊戲展（TGS）DAY1，全場最熱鬧、最多人圍嘅又係賽車！冇錯，佢係遊戲機界「車神」<br>──PS3的《GT5Prologue》（下稱GT5P）。筆者落場親試，配備無線軚盤、油門腳掣之下，再加埋42"LCD兼Tough到暈的全金屬「車殼」，轉彎搶軚，玩到手都軟！<br><br>記者、攝影：陳國輝&#13;</p><p>《GT5P》開三賽道試玩
</p><p>10點鐘啱啱開幕，走入PS3攤位，第一眼即見到10部《GT5P》，仲有4位賽車女郎陪你玩，企喺側邊為你打氣!唔使諗，即試！雖然Logitech嘅GT軚盤出名好Feel（但超貴），不過對我嚟講極難操控，尤其轉彎嗰陣，搶呔搶得緊要，感覺似玩街機。至於今作另一賣點——車內視點終於有得試，從車內操作的確有氣氛得多，望見車頭對轉彎、食位等都同真實賽車一樣，有非常大之影響。
</p><p>因序章版關係，現場只得日本鈴鹿等三條賽道，未能一試法國小鎮、澳門格蘭披治等窄路戰，不過試片入面仍見到好多唔同類型嘅Rally賽道，沙、泥表現效果相當不俗，絲毫不遜色於世嘉隻越野王《SegaRally》。可惜，筆者仍未測試到用PS3連線與其他16位對手比賽嗰種對戰樂趣，雖然現場有多達10部機畀大家試玩，但係各有各玩，最多只感受到《GT》系列一直畀玩家嗰種真實感而已。希望正式推出時，能支援埋藍芽耳機交談，令對戰氣氛更上一層樓。
</p><p>推出日期：10月20日免費下載試玩版；<br> 12月13日正式推出光碟版及完全版下載</p><p>震掣回歸
</p><p>SCE終於搞掂震動手掣專利權，喺今年TGS正式宣布震掣回歸！不單止未出街大作如《MGS4》、《真．三國無雙5》、《Biohazard5》等可以震餐飽，連PS3舊Game都可透過下載更新檔方式提供震動功能，此舉對機迷嚟講實在係一大喜訊！</p><p>PSP都可接收數碼廣播
</p><p>香港08年全面推行數碼廣播（DigitalTV），不過人哋㗎仔已經玩到手提機都有得睇。日本於同日熱辣推出嘅PSP周邊接收器，SONY就喺現場做咗Demo，睇數碼廣播真係好靚好清。可惜制式為日本用嘅ISDB-T，香港未能用到，希望日後SCEH返到港時能加入對應制式。</p><p>首款光槍《TimeCrisis4》
</p><p>講到PS3硬件，除咗無線軚盤，嚟緊11月仲有玩槍戰的《TimeCrisis4》！今次，BANDAINAMCO特別只為PS3推出街機移植版，查實畫面、音響方面都同AC冇分別。重點一提係，新出嘅手槍唔再齋係單手用，玩家可一邊以右手拎起支槍瞄準目標，左手仲可操控槍柄上的方向掣。香港、歐美等地區，將推出橙色版手槍，但只有日本地區會推出黑色版，搭埋現場個42"高清電視，玩得勁爽！
</p><p>推出日期：12月20日</p><p>GameGirl特集
</p><p>嚟TGS睇GameGirl係指定動作，個個都係「動漫Maggie」——咁索！</p><p>其他PS3勁作<br>《WinningEleven2008》</p><p>首次出PS3版，最大改良算係畫質上，尤其草地嘅質感非常有層次，但有傳媒試玩後表示未夠流暢，但作為Winning迷又點會錯過？<br> <br> 推出日期：11月22日</p><p>《LittleBigPlanet》
</p><p>一款勁考創意的遊戲，玩法類似《ROCOROCO》要考你嘅智慧解謎，唔同係該Game可同時四人一齊玩，還需要合力才能通過難題。<br> <br> 推出日期：未定</p><p>《DevilMayCry4》
</p><p>繼承上一代嘅高質畫面表現，今集當然冇令人失望！主角可用的連續技非常多，但背景依然係充滿恐懼氣氛嘅古堡，似乎有點兒老套。<br> <br> 推出日期：08年初</p><p>《劍魂4》
</p><p>格鬥遊戲出到通街都係，但呢款Game重點係以格鬥中的玩武器為元素，例如以長矛、鐵戟、甚至長槍作殺敵工具，招式較赤手空拳更殘忍。<br> <br> 推出日期：08年初</p><p>《白騎士物語》
</p><p>被玩家評為可與《FF》系列媲美嘅RPG大作，由SCE自己開發，除即時戰鬥畫面勁靚，戰鬥中仲可以呼喚巨型怪獸出場，招式變化多端。<br> <br> 推出日期：未定</p><p>《MetalGearSolid4》
</p><p>講咗咁耐，主角老蛇（OldSnake）終於喺年底同大家見面，試玩版只得十幾分鐘，KONAMI現場以鐵絲網圍住畀人玩，氣氛相當投入。<br> <br> 推出日期：今年底</p><p>《TheEyeoftheJudgment~機戰之叛亂》</p><p>舊年TGS已推出過試玩版，今次再將畫面及卡種改良，道具及怪獸卡片的數量更多，現場試玩機種多達10台，售價9,980日圓（約$700港幣）。<br> <br> 推出日期：10月25日</p><p>TGS花絮</p></body></html>