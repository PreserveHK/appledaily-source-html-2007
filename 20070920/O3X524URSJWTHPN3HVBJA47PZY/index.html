<html><header><meta charset="utf-8"><title>中環在線：四叔迫政府做善事 - 李華華</title></header><body><h1>中環在線：四叔迫政府做善事 - 李華華</h1><p>股神李兆基賺錢好容易，短短1個月旗下嘅兆基財經炒股就賺咗一二百億銀，所以佢話以後捐錢會鬆手啲，捐多一兩倍。佢噚日就捐咗5000萬銀畀香港公開大學。大學以「李兆基商業管理學院」答謝，四叔開心之餘醒咗散戶一句──恒指見兩萬八。<br> 佢又話最近兩年捐咗4億銀畀內地，用嚟培訓100萬名農民學番門手藝，同埋幫佢哋喺大城市搵工；以一家三口計，有成300多萬人受惠；佢決定再做多一次，希望可以幫到700幾萬人。<br> 有行家追問佢會唔會學股神畢菲特咁，捐九成身家出嚟做善事，四叔話一年都捐成幾十億，而且對農戶嚟講，少少錢已經好有效果，其他嘢慢慢講。嗱，學嘢喇，耍太極都未夠高招，再嚟一招亁坤大挪移，佢話𠵱家股市好，政府一年收成300億股票印花稅，應該使多啲喺公益教育。</p></body></html>