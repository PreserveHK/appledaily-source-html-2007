<html><header><meta charset="utf-8"><title>股路縱橫：華基大偏低短線目標1元 - 郭兆誠</title></header><body><h1>股路縱橫：華基大偏低短線目標1元 - 郭兆誠</h1><p>港股恒指同H指，齊齊創出新高，美股氣勢亦盛，現時距歷史高位亦僅50多點，本周再升，即可寫下新的一頁。<br> 上周港股嘅正路股有番勢，股仔則開始唞氣。過去兩三個月，股仔百花齊放，個別有如火箭升空，累積升幅有5至10倍，莊家雖然仲係雄心壯志，但股價長升之後，略作調整，絕對正常，因此，上周有唔少股仔都下跌十幾至30個巴仙，而上周五大市雖升，下跌股亦接近700隻，散戶識驚，個市仲未玩完。<br> 升得太急嘅股仔要調整，呢個浪大落後，未升過嘅股票，好大機會成為熱錢追逐尋寶嘅對象。股仔調整期啱啱開始，估計維持一兩個禮拜，呢段期間，落後股會接力而上。<br> 落後股中，華基光電（155）係最具有上升動力之一隻。去年5月中，華基已上過1.03元，之後回軟；去年12月底，又高見1.10元，之後又調整，上周五收0.70元，仲比去年底高位低36%，基本上，華基在過去1年冇升過。&#13;</p><p>追落後的上佳對象</p><p>華基勢弱，同小甜甜去世有關。小甜甜持有1.92億股，佔發行股數5.09%，日後去留，成為不明朗因素，也因此冇人落叠。其實，華基上周二1日成交就已2.2億股，而上周每日平均成交都有1.2億股，1.92億股唔係大數目，市場好易消化，股權若落入另一個強者手中，對股價表現反而係好事。<br> 華基轉型後專門光電薄膜技術，最近正式落實同江西贛能（深000899）組合營，總投資12億元，華基佔25%。到現時為止，華基已做成兩單大交易，之前在無錫的一單總投資係37億元。華基負責供應非晶矽薄膜光電板生產線，以及包銷每年總值達30億元的產品，由明年開始，每年可賺數億元。<br> 內地的太陽能電池板生產商有多間在美上市，今年以來股價都有理想表現。華基業務一樣在內地，股價未郁過，係追落後的上佳對象，最近3個月，走勢已完成圓底收集，20日平均線今日會升穿50日線，3線恢復強勢排列，升勢會再發動，一升穿0.77元高位阻力，股價將可重上1元水平。</p></body></html>