<html><header><meta charset="utf-8"><title>娛樂怪史：章子怡姣功冧掂成龍</title></header><body><h1>娛樂怪史：章子怡姣功冧掂成龍</h1><p>時間：01年4月<br> <br> 地點：灣仔<br> <br> 人物：成龍、章子怡<br> <br> 經過：升格為國際女星嘅章子怡，回想佢6年前都未走紅，所以當佢有得同成龍合演電影《火拼時速2》嗰陣，就梗係爭取機會冧掂對方，希望帶挈佢晉身荷李活。唔知係咪咁，章子怡喺片場無時無刻都對成龍服侍周到。<br> 當日喺片場嘅章子怡，唔單止主動幫成龍揼骨，同為佢整理亂咗嘅頭髮，仲不時發放姣功，除咗坐喺成龍大髀上之外，又主動拎提子餵成龍，而最令人感到惡心嘅係佢之後仲攤大手板，接番成龍吐出嚟嘅提子核，不過當正自己係皇帝咁畀婢女服侍嘅成龍，就當然好受落。章子怡嘅冧功咁掂，難怪佢可以火速上位。</p><p>大做真人騷</p><p>除咗餵提子，當成龍飲完樽水遞畀身邊嘅章子怡時，佢即順手拎嚟飲，一臉甜絲絲，顯見兩人關係有幾咁親密。<br> 近年，章子怡身邊男伴如車輪轉，最新鮮熱辣嘅當然係華納電影公司高層男友ViviNevo，自從佢哋高調晒戀情後，兩人秤不離砣，仲唔介意喺公開場合大做真人騷，公演恩愛。<br> 本欄逢周一至周六刊出</p></body></html>