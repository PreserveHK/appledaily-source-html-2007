<html><header><meta charset="utf-8"><title>數碼達人：<br>火紅W910iShakeShake揀歌</title></header><body><h1>數碼達人：<br>火紅W910iShakeShake揀歌</h1><p>冇錯！又到SonyEricsson季度發佈會。你認為上個月舉行完太密咩？話你知，查實明天（19號）就係亞洲電訊展揭幕日子，貴為大Brand，梗要搶先一步將新Product曝光啦！6款喺今年第三、四季推出嘅型號之中，紅火W910i被視為重點出擊，佢最巴閉並唔係識影相、聽歌咁簡單，而係內置搖動控制技術，揸起手Shake一下，立即自動選曲、打機，誓將音樂手機重新定位！<br><br>記者：陳國輝<br>攝影：林栢鈞</p><p>W910i畫面隨心轉90度</p><p>咪以為Shake一下只求揀歌，咁諗實在太膚淺啦！呢項分唇特別為W910i素造新形象而設，過往Walkman手機以「W」專用鍵見稱，今次依然保留，另加上一項Random選曲功能，玩法就係拎起手機Shake一下，Walkman播放器就會隨意挑選清單入面嘅音樂，包你估佢唔到，係咪有啲新意先！另外，W910i個畫面仲識隨手機方向而作90度旋轉，意思就係當手機橫度操作時，畫面會出現橫度顯示，垂直時亦然，呢項玩法喺索愛手機都算首見。</p><p>碧兒小蠻腰狂Shake！</p><p>Profile</p><p>制式：WCDMA/GSM四頻<br> 體積：99×50×12.5mm<br> 重量：86g<br> 主要功能：HSDPA、遙動控制音樂及打機、200萬像素相機、SensMe音樂瀏覽、M2記憶卡<br> 機身顏色：黑、紅<br> 推出日期：第四季</p><p>K850i500萬像「專業」DC</p><p>終於等到你嚟喇！Cyber-shot系列近年一直維持320萬像素，勁多索愛Fans已經由期待變成苦等！好彩呢部500萬像素嘅K850i冇令大家失望，年底前將會推出，等得過！<br> 佢專業程度與消費級DC無分別，除提供相機專用On/Off掣，隔籬仲添加拍攝、錄影和Playback切換按鍵，搭上Xenon閃光燈，齋睇靚背冇人估到佢其實係一部手機；但可能測試機關係，ViewFinder唔算好流暢，至於影相時自動對焦就比以前爽快咗，調校最高解像拍攝時，存儲速度亦快。</p><p>主機身為黑色，但機側位就特設綠、藍色兩種邊。</p><p>試相區　人像膚色均勻唔爆</p><p>Profile</p><p>制式：WCDMA/GSM三頻<br> 體積：102×48×17mm<br> 重量：118g<br> 主要功能：500萬像素相機、16倍數碼變焦、自動對焦、Xenon閃光燈、HSDPA、Photofix、M2及T-Flash卡<br> 機身顏色：綠、藍<br> 推出日期：第四季</p><p>W960i內置8GB大小通吃</p><p>諗起高容量手機，立即令我諗起月底即將喺美國推出嘅iPhone；W960i同樣配備8GB/4GB兩個版本（不設插卡），今次索愛搶先飲頭啖湯公佈W960i，可能就係怕iPhone搶晒風頭。話時話，成全球熱話嘅iPhone，有邊個敢同佢正面交鋒先？W960i仲具備輕觸式屏幕，外表睇落同上一代W950i分別不大，查實換上全新音樂介面之後，用家僅以一隻手指公就可以碌嚟碌去選歌、揀分唇，當然，你怕印上手指紋污糟的話，機身亦設有Stylus俾你選用。</p><p>Profile</p><p>制式：WCDMA/GSM三頻<br> 體積：109×55×16mm<br> 重量：119g<br> 主要功能：輕觸式Walkman播放器、內置8GB記憶體、320萬像素相機、Symbian系統、Wi-Fi、收發電郵<br> 機身顏色：黑<br> 推出日期：第四季</p><p>K530i外形回歸傳統</p><p>外表可以用實而不華嚟形容，炭黑色機身加埋長方形Keypad，係索愛多年前已有Design，雖然表面上嚟個經典大重溫，然而分唇卻追上現時潮流，例如支援3G制式，提供PushMail等，都幾啱商務玩家。</p><p>Profile：WCDMA及GSM三頻、200萬像素相機、PushMail、A2DP、FM收音機<br> 推出日期：第三季</p><p>W580i做運動卡路里計數機</p><p>採用滑蓋設計嘅W580i，外觀有啲似W910i，	只係機身略厚，但試用過推蓋手感唔錯。佢最大賣點係內置一套運動程式，只需要手機跟身，佢就可以計算出步速及消耗卡路里等數據，自訂一個時間表KeepFit最啱。</p><p>Profile：GSM四頻、200萬像素相機、計算步數及卡路里消耗、FM收音機、A2DP<br> 推出日期：第四季</p><p>Z320i換殼入門勁的骰</p><p>如細小粉盒般嘅設計，具備玫瑰紅及鋼琴黑兩種機身顏色，特別適合女孩子Style，貴為入門級，具130萬像素已算Bonus，難得配Style-Up外殼，可隨時換款呢！</p><p>Profile：GSM三頻、130萬像素相機、4倍數碼變焦、懷舊圖像、Style-Up外殼<br> 推出日期：第三季</p></body></html>