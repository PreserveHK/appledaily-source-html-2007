<html><header><meta charset="utf-8"><title>金手指：放下屠刀　慶祝回歸 - 孫柏文</title></header><body><h1>金手指：放下屠刀　慶祝回歸 - 孫柏文</h1><p>上個禮拜，昂坪360嘅吊車就成功昇華為希臘神話當中嘅HelenofTroy，一部吊車引發千篇文章。孫柏文當然亦有分享自己嘅見解。今次跌吊車，我話係因果業報，雖然喺寶蓮寺嘅出家人與世無爭、不會上街，不過搞360嘅人，始終逃不過比人類更強嘅裁決者。所以360吊車下墜，係為懲罰嗰啲想將莊嚴嘅宗教聖地，變成澳門賭場般「旅遊景點」嘅人。<br> 盤古開初以來，正邪之戰，一路進行。今次吊車下墜，昂坪360需要完全停駛。大家不能否認，佛門清靜地淪落成廸士尼般「旅遊景點」「煙花」之地嘅速度，明顯係慢咗。就算係呢場永恒戰役當中，正方嘅一次小勝利。<br> 點知，邪方早有準備，唔知佢哋係唔係一早就知正方會有呢次小勝利，所以佢哋就安排咗喺寶蓮寺嘅大佛嗰度，搞個叫做「佛光照耀香港」嘅「慶祝回歸十年」活動。而呢個活動嘅高潮就係放煙花！煙花喎，大佬！寶蓮寺仲唔係煙花之地？<br> 孫柏文想問嗰啲日日掛「旅遊景點」喺口邊嘅人：「你哋幾時先至會識驚？成架吊車跌落來都唔夠？施主們，放下屠刀吧？」大家可能會話：「慶祝回歸十年嘅嘢，就算係硬膠，不可話唔搞、就唔搞，一定要勇往直前、雷鋒精神！」</p><p>大家千祈唔好咁諗。其實，有關團體喺啲「慶祝回歸十年」活動上，已經充份表見過務實嘅彈性，例如，幾個禮拜前電視機日日播放，「好勵志」嘅MTV《始終有你》，經過被修改為《福佳始終有你（路遙知馬力版本）》之後，喺電視機上差唔多已經完全停播。</p><p>Taleban爆佛像後下台</p><p>冇辦法，孫柏文一聽《始終有你》，就會不期然諗起《福佳始終有你》裏面嘅歌詞。有關團體都知，所以腰斬播放，盡顯回頭是岸嘅理性。今次如果可以連煙花都停埋，咁上天再出手嘅機會就應該可以大大減少。<br> 最後，用隻金手指去篤醒啲「慶回歸團體」，最後一個咁唔尊重對待佛像嘅機構，就係03年3月嘅阿富汗Taleban。佢哋用炸藥炸爆咗啲佛像之後，就因果業報咁喺一年之後下台。最後問多一次，施主們，放下屠刀吧？<br> 金手指網誌：<br>  http://phatdat.blogspot.com </p></body></html>