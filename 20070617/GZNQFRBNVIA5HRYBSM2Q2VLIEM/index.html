<html><header><meta charset="utf-8"><title>中環在線：鴻運堅持冇剋扣人工 - 李華華</title></header><body><h1>中環在線：鴻運堅持冇剋扣人工 - 李華華</h1><p>舊年5月出事嘅鴻運證券，去年底獲已故金王胡漢輝嘅細佬胡永輝出手打救，令客戶可以攞番股票，都算近年出事證券行最終免卻倒閉嘅罕有例子。不過，原來仲有餘波。一個多星期前，有人入稟法院，申請將鴻運證券清盤，究竟搞乜東東？<br> 做咗鴻運證券主席嘅胡永輝，上星期五發表聲明，話原來有五名鴻運前僱員，就人工申索嘅計算有出入，其中四人指經勞資審裁處裁決後，資方應付56.4萬元，但胡主席呢邊就話，總欠款應該係25.6萬元，雙方差距30.8萬元，就係拗唔掂呢條數，所以被入稟申請清盤，將於8月15日聆訊。<br> 拗唔掂數寧捐保良局<br> 胡主席強調，公司唔係冇錢畀，亦非計較小利，刻薄員工，只係認為，唔應該向不合理嘅要求屈服。佢仲話，如果佢勝訴，會將被指少付嘅金額捐畀保良局。<br> 喺呢個敏感時期，對於尚未清還股票或資金嘅鴻運證券客戶，胡主席就拍心口話，由佢本人擁有嘅永常集團先行支付，而鴻運嘅運作費用亦係先由永常墊支。保良局會唔會無啦啦多30萬善款，過多一兩個月可能有分曉。<br> LiWaWa@AppleDaily.com</p></body></html>