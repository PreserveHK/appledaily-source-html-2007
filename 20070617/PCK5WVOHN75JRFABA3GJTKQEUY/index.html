<html><header><meta charset="utf-8"><title>有夜視系統<br>晚黑出街都唔驚</title></header><body><h1>有夜視系統<br>晚黑出街都唔驚</h1><p>唔好話我悠穎馳歧視女性，講到尾，女人揸車嘅觸覺始終唔及男人。話說我有個喺外國讀書嘅表妹，早排就同我講咗單蝦碌嘢，聽到都替佢揑一把汗。<br>外國唔少Highway夜晚都係伸手不見五指，即使有路燈都相當昏暗，唔似得香港嘅道路咁燈光火猛。有時視線只可及頭燈光線所到之處。表妹佢手車本來已經係不敢恭維，加上初到外國人生路不熟，佢話一要夜晚開車就精神緊張。上星期某晚，佢又戰戰兢兢咁揸車上Highway，因為呢條路已經唔係第一次揸，經驗話佢知要連Cut幾條線。<br>點知當佢扭軚切入第三線時，出現眼前嘅竟係一條石墩，嚇得佢即時回軚，好彩當時車唔算多，佢仲懶醒咁話第二朝行經同一地方，發現石墩上布滿胎痕，證明同佢一樣嘅失魂魚多的是。計我話，好似表妹呢類低技術駕車人士，一套針對黑夜行車嘅夜視裝置真係唔少得，𠵱家市場上嘅夜視裝置，主要透過紅外線及攝錄鏡頭，用以監察前方有否障礙物。當然，呢類裝置喺香港根本無用武之地。</p><p>悠穎馳<br> 豪邁不羈，愛車如命，聽幾下引擎聲就知咩車！</p></body></html>