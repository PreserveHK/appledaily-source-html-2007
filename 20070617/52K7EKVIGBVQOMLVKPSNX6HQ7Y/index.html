<html><header><meta charset="utf-8"><title>中環在線：中意食盡奧運條水 - 李華華</title></header><body><h1>中環在線：中意食盡奧運條水 - 李華華</h1><p>華華之前講過，港資嘅家具產銷商中意控股，喺內地檔「皇朝傢俬」賣到成行成市，今年3月仲做埋08北京奧運家具獨家供應商，呢個定單有成過億人仔，雖則唔知扣咗巨額贊助費後，實際有幾多落袋。不過，有個咁正嘅發展概念，當然要用盡佢。<br> 中意噚日搞咗個記者會，話嚟緊下月中會喺內地1100間分銷店（冇錯，香港冇得賣），逐步推出名為「奧運之家」嘅一系列中高檔家具，等大家感受吓奧運選手用嘅床墊，到底有幾舒服。<br> 大會搵咗近年喺內地密密拍劇搵銀嘅藝人陳法蓉同楊恭如撐場，中間夾住嘅係中意行政總裁馬明輝，當然唔少得舉重項目世界冠軍陳小敏，同埋世界跳水冠軍得主余卓成做特別嘉賓。<br> 心水清嘅會問，皇朝傢俬嘅代言人關之琳點解冇影嘅，莫非主席謝錦鵬想換人？<br> LiWaWa@AppleDaily.com</p></body></html>