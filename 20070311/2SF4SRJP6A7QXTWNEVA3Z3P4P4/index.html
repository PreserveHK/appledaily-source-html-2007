<html><header><meta charset="utf-8"><title>三亞冇王管　遊客全家被打</title></header><body><h1>三亞冇王管　遊客全家被打</h1><p>「如果你想花錢買氣受，去海南吧！」熱門旅遊點海南，喺遊客眼中原來係一個風景如天堂、服務如地獄嘅九反之地︰小販隨意圍毆遊客，豪華團竟是一日七次購物嘅呃秤團，由的士、食肆到酒店，全部串埋一齊呃遊客錢。</p><p>最離譜係當地派出所、旅遊局等部門，竟「官匪勾結」。旅遊危險指數絕對係最危險嘅5，想去玩嘅港人要三思而行。上個月25日，四川遊客一家五口到海南著名景區「天涯海角」玩。正當腳踏幼沙、欣賞海天一色美景時，突然衝嚟幾個中年女小販，兜售紀念品。男事主嘅阿爸拒絕購買後，其中一人竟用力推佢；再搶下佢嘅拖鞋打佢塊面，打爛眼鏡。好快，十數名小販將佢全家包圍，拳打腳踢、扯佢哋頭髮，男事主更被人箍頸，外圍小販將沙拋向佢哋。</p><p>受害人反被罰款100</p><p>10幾分鐘後，幾個景區保安才出現，將事主一家帶到天涯邊防派出所。一名姓黃所長指經調查，係「遊客毆打他人」需罰款100蚊。事主拒絕被屈後一直滯留派出所，其間打110報案中心以及三亞旅遊質量監督所，卻無人理，結果滯留9個鐘後喺凌晨先離開。好多網民氣憤地話︰「這就是中國現狀，為了錢都喪心病狂了！」<br> （ http://bbs.lotour.com/ <br> dispbbs.asp?boardID=50&amp;ID=<br> 66938&amp;page=1）</p></body></html>