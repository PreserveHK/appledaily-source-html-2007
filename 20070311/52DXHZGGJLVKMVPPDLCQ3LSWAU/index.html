<html><header><meta charset="utf-8"><title>同車蜜語：胡定欣×NissanPrimera2.0<br>胡定欣唔做熟女赤腳揸車</title></header><body><h1>同車蜜語：胡定欣×NissanPrimera2.0<br>胡定欣唔做熟女赤腳揸車</h1><p>電視劇《十兄弟》剛播完，亦使胡定欣（Nancy）人氣急升，伊人喺戲內飾演彤彤，大家閨秀，用情專一，不過喺現實生活中就唔係咁「專」喇，唔係話佢做人唔專一，喺佢揸車唔夠專心，好似Brake當油門踩、上壆唔識停低、塞住對耳聽Discman開車等，樣樣做齊，就連佢自己都承認：「我有時揸車都幾鹵莽，不過為了安全，我寧願摒棄高跟鞋，赤腳揸車！」<br><br>文：許一楓　<br>攝影：陳盛臣</p><p>近期作品</p><p>靠記憶　衝入南生圍</p><p>千里迢迢嚟到元朗南生圍，Nancy一啲都唔介意，「我喺屯門過嚟都唔算好遠，無問題呀！」<br> 從元朗市中心驅車入去南生圍，小記一路都要以電話問朋友點樣去，失驚無神仲要Nancy轉左轉右，好彩佢依然好有耐性，無超速、無過線、速度平均咁駛住去，當見到路牌寫住南生圍嘅時候，小記當堂無晒記憶，呢一段路就要靠晒Nancy，「我以前拍戲都嚟過呢度，等我諗吓點行先！」轉咗幾個彎，終於順利嚟到南生圍一帶，一大個河塘，一大片草地，我哋一行三人，當堂醒晒，Nancy伸伸懶腰，開工影相啦！&#13;</p><p>遇壆位　一味靠衝</p><p>一到埗，只見Nancy急急腳換番對高跟鞋，就係呢對高跟鞋，揭開咗今次訪問嘅重點內容，「揸車着平底鞋始終舒服啲，開工多數着一對帶一對，因為工作一定要着高跟鞋嘛！」試過開完工，換唔切鞋，之後點樣？「咪試過唔着鞋開車囉，我知着拖鞋揸車係犯法，所以寧願赤腳揸車！」<br> 以為呢啲危險事只係一單半單，點知Nancy繼續數佢有幾危險，「其實我揸車絕對唔係細心㗎，事緣我開車遇到壆位，經常唔會慢駛停低，好自然就咁衝過去，搞到部CD機嘅磁頭花晒，連聽歌都聽唔到，所以咪帶部Discman上車，塞住耳仔聽歌仔囉，其實我係一個危險駕駛者！」小姐，咁好難聽到出面交通情況喎？「鍾意聽歌無辦法，所以後來咪用一邊耳仔聽，𠵱家？梗係唔敢啦，好易有意外㗎嘛。」</p><p>揸大膽車　撞到燈柱彎曲</p><p>不過講到意外經典，都算Nancy2002年未考牌前，喺新西蘭發生嘅停車場事件，「當時喺新西蘭，心郁郁借咗朋友架車喺停車場玩，四個人連埋我，自己原本諗住唔玩，踩Brake停低，點知可能興奮過度，踩錯油門，成架車突然向前駛，撞正條燈柱，燈柱即場變形，雖然我哋四個人無事，但已夠我嚇餐飽啦。」<br> 自此之後，Nancy揸車都有陰影，對於踩Brake同油門都相當小心，「可能因為咁，我揀對平底鞋揸車，都係怕高跟鞋腳位太高，無咁易Control到個油門同Brake，危險嘛！」經過咗四年幾嘅磨練，Nancy自言駕駛技術好咗好多，「試過咗咁多次意外，呢架車又揸熟咗，自然更加小心㗎啦！」&#13;</p><p>我好想　做乘客</p><p>見Nancy對揸車講得頭頭是道，以為佢對揸車情有獨鍾，點知佢話寧願做乘客好過，「我住屯門，每日返工放工，起碼要揸成3個鐘車，有時同朋友出街，如果佢哋有車牌嘅話，我會叫佢哋揸囉，因為揸車真係好攰，我好想試吓做乘客嘅滋味。」</p><p>小熊維尼忠實Fans</p><p>Nissan第二代Primera　玩前衞Look
</p><p>於2002年登場嘅第二代NissanPrimera，外觀跟當年曾叱咤一時的第一代型號，有着重大嘅分野。前者造型玩前衞，完全擺脫當年的房跑車形象，車廂鋪排也作出了重大改變；後來代理方面為吸引車迷，更特別加推附有全車包圍嘅PrimeraGT。一台2.0公升引擎（150匹馬力），在CVT無段變速自動波波箱的相互配搭下，行車反應順滑利落。</p><p>NissanPrimera2.0規格
</p><p>引擎：1,998c.c.直4DOHC<br> 馬力：150ps/6,000rpm<br> 扭力：20.4kgm/4,000rpm<br> 傳動：CVT無段變速自動波，前輪驅動<br> 當年售價：	$199,800<br> 	（PrimeraGT）<br> 現時二手價：約$75,000起</p></body></html>