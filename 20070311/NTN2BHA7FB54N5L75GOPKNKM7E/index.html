<html><header><meta charset="utf-8"><title>煮靚意粉　水要夠多夠滾</title></header><body><h1>煮靚意粉　水要夠多夠滾</h1><p>意粉吃法變化多端，而且種類繁多，不用遠赴意大利，本地超市閒閒哋都有過十種任君選擇，總有一款啱你口味！至於烹調方面，更是簡單快捷，基本上先用滾水煮好過冷河，撈起後或焗或炒，悉隨尊便；加入自己喜好的配料或汁料，就是一道西式主菜，美味又方便。<br><br>記者：林佩婷　攝影：林柏鈞、陳偉強<br>Model：Cat、Kasomi</p><p>示範：烹飪導師FionaFong<br> （www.cookerycookery.com.hk）</p><p>花之戀意粉</p><p>需時：10分鐘<br> 價錢：$40/1人<br> 材料：意粉30克、三文魚6片、蟹子適量、沙律醬適量、鹽/油各少許、水適量<br> 調味料：牛油2茶匙、鹽半茶匙、黑椒適量<br> 做法：開水煮滾下鹽/油將意粉煮至彈牙，過冷河。用調味料炒意粉片刻，待涼。之後以三片三文魚圍着一小團意粉，上面唧上沙律醬並放上蟹子即成。</p><p>鮮茄海鮮燴墨魚麵</p><p>需時：20分鐘　價錢：$30/1人材料：墨魚麵50克、鮮蝦100克、青口4隻、魚柳50g（切粒）、洋葱半個、鹽/油各少許、蟹子少許、水適量<br> 醃料：生抽半湯匙、鹽/糖各半茶匙、生粉1茶匙、胡椒粉少許<br> 汁料：茄膏/水各2湯匙、鮮茄1個（切粒）&#13;</p><p>做法：開水煮滾落鹽/油將墨魚麵煮好及過冷河。魚柳/鮮蝦用醃料醃5分鐘。用1茶匙油爆香洋葱，下魚柳/鮮蝦/青口兜炒數分鐘。之後落茄膏/清水/鮮茄兜炒至海鮮至8成熟，再下墨魚麵/蟹子炒數下便成。</p><p>知多啲：墨魚意粉用墨魚汁製成，含有較豐富的維他命，據稱可提高人體免疫力，是意大利、西班牙的流行麵食。</p><p>ABC粉焗大啡菇</p><p>需時：25分鐘　價錢：$55/2人<br> 材料：ABC粉3湯匙、腸仔2條（切粒）、蘆笋2條（切粒）、芝士30克、紐西蘭大啡菇2隻、水適量、油1茶匙<br> 汁料：牛油4克、牛奶65毫升、麵粉15克、鹽半茶匙</p><p>做法：開水煮滾下少許鹽/油，將ABC粉煮好及過冷河。用油爆香腸仔/蘆笋，盛起。將牛奶煮熱，另外煮溶牛油，加入麵粉快手攪勻，把熱牛奶分次加入牛油麵糊中拌勻，下鹽調味成白汁。將腸仔/煮好/ABC粉加入白汁中，再加少許芝士兜勻，釀在大啡菇上，再撒上芝士，放入焗爐用160℃焗15至20分鐘便成。<br> <br> 知多啲：ABC粉體積較細，烹煮時間相對較短，水滾後約3分鐘便可熄火。</p><p>鮮蝦雜菇燴蝴蝶粉</p><p>需時：20分鐘<br> 價錢：$30/1人材料：蝴蝶粉50克、鮮蝦100克、本菇適量、蘆笋3棵、蒜茸1茶匙、鹽/油各少許、水適量<br> 汁料：罐頭粟米忌廉湯3湯匙、生粉1茶匙、淡忌廉4湯匙、鹽少許、清水4湯匙</p><p>做法：開水煮滾下鹽/油將蝴蝶粉煮好及過冷河。燒熱油落蒜茸爆香，加入蘆笋/本菇/鮮蝦炒片刻，盛起。汁料煮滾，下所有材料和蝴蝶粉同炒，至汁料稍為收亁即成。</p><p>鹽油唔少得</p><p>煮意粉最重要的步驟是要先用水煲一煲，好多時大家唔識預時間，煲完唔係太硬就係太腍。Fiona話煮意粉，需要足夠水份，100克的意大利粉大約需要800c.c.水才夠；仲有，記得一定要水滾才下意粉，之後必須過冷河，烹煮時間要視乎意粉的大小、粗幼度而定，大概5至15分鐘左右。<br> 另外，若想意大利粉更入味，煮時可加入鹽和油；鹽可幫助麵條熟度一致和鎖緊水份，而油則可防止麵條互相黏住。</p></body></html>