<html><header><meta charset="utf-8"><title>平過bB一樣玩潮<br>DaihatsuMateria</title></header><body><h1>平過bB一樣玩潮<br>DaihatsuMateria</h1><p>日本Daihatsu近年的策略似乎有變，除續攻K-Car市場外，又開始推出多款引擎容積較大的潮車來招攬車迷；其中取材自姊妹車廠Toyota旗下一款bB車系，而衍生出來的Materia（日本版稱為Coo）便是最佳例子。「妹妹」Materia雖有九成跟「姐姐」bB相似，但廠方卻把鬼面罩換上另一款式，看起來像對着你笑般一樣可愛，就連售價亦要比只得水貨車行引入的bB平出數萬元，14萬左右便有交易，必定吸引不少型友投入「妹妹」的懷抱。<br><br>記者：陸伊琳　<br>攝影：伍慶泉　<br>模特兒：Phyllis、俊仔</p><p>Hip-Hop味濃九成似bB</p><p>為了凸顯Materia的Hip-Hop性格，我特別相約了去年Quiksilver上海大師賽的冠軍級人馬俊仔來試車；當他甫看見眼前的Materia，便大聲說車子完全符合他的口味：「ToyotabB真係好啱我哋啲後生仔，個款夠潮又夠型，一啲都唔娘！」當他圍着車子走了數圈細看一番後……「咦，乜原來部車係Daihatsu嚟㗎，而且仲係要叫做Materia而唔係bB！講真吖，我真係俾佢嗰個方匣子造型呃咗，佢哋個Look都好似，但係再睇埋鬼面罩，先可以認得出佢係Materia，因為換咗個新設計嘅鬼面罩，令人驟眼望落去好似對住你笑咁，寸味減半。」</p><p>Materia座椅多變bB音響較佳</p><p>打開門進入車廂，會發現駕駛席及前排乘客席是獨立的，不像bB的一樣相連，原因是Materia的波棍是設在地台上，而bB則是軚波，俊仔都比較喜歡Materia的設計：「就手又習慣，軚波好似揸的士!」<br> 此外，Materia的後座亦可調校前後，比bB來得更靈活，唯獨音響不敵以聲靚見稱的bB，欠缺了低音喇叭。俊仔即提議：「要取締潮爆音樂車教父bB地位，難，不過你可用車價差額嘅3、4萬元嚟執靚架車，要乜勁喇叭自己加喇！」</p><p>Garson水晶配件潮女必Buy</p><p>Materia的尾廂亦見實用，「載埋4個板仔Friends，放晒啲板喺尾廂仲有好多空間，車廂又唔狹窄，大家可以Hea住坐。」而收藏在引擎蓋下嘅，係一台注入了DVVT技術嘅1.5公升引擎，輸出平均亦見慳油。<br> 代理還提供一系列原廠及由日本Garson公司推出的專用裝飾及配件，有BlingBling水晶倒後鏡及配飾，令你可將架車粉飾得獨一無二，相信亦會吸引一班女潮人追捧。</p><p>抵讚：<br> 車價經濟實惠，設計齊全，外形亦好啱後生仔口味。<br> <br> 要彈：<br> 活在bB的影子下，稍嫌欠缺個性，需要花多一點心思去改裝及粉飾。</p><p>DaihatsuMateria1.5規格
</p><p>引擎：1,495c.c.直4DOHC<br> 馬力：103ps/6,000rpm<br> 扭力：14.2kgm/4,400rpm<br> 傳動：4前速自動波，前輪驅動<br> 尺碼：3,800×1,690×1,635mm<br> 車輛提供：皇冠汽車（24766138）</p></body></html>