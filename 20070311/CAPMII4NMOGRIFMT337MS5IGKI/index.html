<html><header><meta charset="utf-8"><title>散戶連線：術數測股禍市殃民</title></header><body><h1>散戶連線：術數測股禍市殃民</h1><p>喺啱啱過咗嘅星期五，本報專欄作家方卓如寫咗篇《股市風水佬》嘅文章，批評「堪輿學家插手入股市，遺害比財經演員更深」，迅即惹來《Uwants討論區》嘅網友熱烈和應留言。<br> Jackysiuwai毫不客氣咁批評：「沉迷術數買股票，禍害一生！」Mmxmmxmm亦好同意：「用術數去分析股票，真係不知所謂！」<br> Alex298就話：「啲風水佬預測股市，講中咗就聲名大噪，講錯咗就當自己發噏風。」<br> Sanwen119仲自嘲嘲人，「可能自己命犯1398（即工行），所以一買即跌。」Clas好心痛咁話：「搞到堂堂『國際金融中心』怪力亂神！」<br> 網友Lilith13好低死咁講：「其實去馬騮山捉隻醒少少嘅馬騮去預測，中嘅機會極有可能同班風水佬估嘅差不多，甚至高過30%亦一啲都唔出奇。」<br> K2a3i4亦笑指：「咁我下次可以試吓擲公字，睇吓嗰日升定跌，可能仲準㖭！」<br> 1205就諗到：「古今中外歷史，國之將亡，必術數大興，清末都有咁嘅情況，而近來香港每事皆有術數，莫非香港末日已到？」</p><p>唔係你財唔入你袋
</p><p>Uahcl自稱曾研習堪輿，略懂皮毛：「財運係天生，人人不同，即使俾你知道明天大市會升，如果你冇財運，根本沾不到利益。用堪輿去預測股市走勢，並唔係完全沒可能，但異數太多，非一般江湖術士能做到！」</p></body></html>