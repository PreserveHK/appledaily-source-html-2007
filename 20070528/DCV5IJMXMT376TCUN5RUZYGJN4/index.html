<html><header><meta charset="utf-8"><title>數碼生活：屋企電視擺上網<br>返工遠睥《溏心》</title></header><body><h1>數碼生活：屋企電視擺上網<br>返工遠睥《溏心》</h1><p>翡翠930，仲喺公司未收工？女友打來心急過拎出世紙，怕我趕唔切返屋企陪佢睇《溏心風暴》。6月1日就大結局，到時又係工作進行中咪死火？面對同樣案情，擔心女友發老難嘅朋友可以放心，因為救星已到！只要安裝一部外形有如Router的gogomediaPro，就可利用手提電腦、3GPDA手機等同步收睇屋企部電視。同女友邊傾邊睇，真係諗得周到。<br><br>記者：陸俊雄<br>攝影：陳盛臣</p><p>電視即壓MPEG4</p><p>太複雜的數碼科技聽到人發悶，但gogomediaPro簡單幾句就解釋到佢係啲乜。呢個盒仔係個媒體處理中心，連接家中唔同嘅視訊來源，再將訊號轉化成MPEG4格式，經互聯網傳送出去；自此你就算唔喺屋企，都可以用手提電腦、Wi-FiPDA或3GPDA手機等上網，同步收睇屋企電視做緊嘅節目。<br> 安裝程序都好簡單，先將所有TVIn、Out線駁晒落gogomediaPro，跟手將隨機附送《ADigitPlayer》軟件，裝入屋企電腦內將之Set為Server；自此你只須長開該軟件同上住網，你就可以玩「上網睇屋企電視」；心水清嘅朋友一定想知可否轉台，例如屋企睇TVB，公司就睇NOW財經台？一樣得！因為gogomedia內置有TVTuner，可作自身調頻之餘，又唔會影響家中人所睇之電視節目。</p><p>gogomediaPro設定逐步睇</p><p>PDAPhone隨身睇
</p><p>gogomediaPro初推出時，隨機只附送《ADigitPlayer》軟件，不過到咗6月初，佢仲會送埋專畀PDA手機專用的《PKPlayer》軟件，大家只需到佢哋個網站下載返。<br> 用法同樣簡單，安裝好後只要輸入跟機的伺服器編碼、賬號密碼等，揀選心水頻道就可即睇。而且《PKPlayer》仲有FullScreen功能，你部PDAPhone螢幕有幾大，佢就同你玩到有幾大；而且佢仲識得配合「電視度」，變為打橫全屏播放，真係電視機感十足。<br> 既然有Wi-Fi嘅地方就可以上網睇電視，坊間唔少地方有免費Wi-Fi提供，3GPDA手機係咪照樣收得好順？<br> 好似麥記，佢有20分鐘免費任上，不過多數呢類免費服務，數據傳送速度上限較低，收放百多Kb一個e-mail就冇問題，但講到睇電視，至少要用256至512Kb，認真有阻滯。最好當然係公司有Wi-Fi設備啦！唔心息嘅朋友可以去機場、灣仔會展中環試試，情況可能比較好；或到某些討論區內，搵搵坊間流傳的免費Hotspot位置一試。所以話，始終係要畀錢嘅Wi-Fi服務，先至上得夠穩定。</p><p>Pro版設遙距預錄</p><p>其實gogomedia早前推出過名為Light嘅版本；今次新推Pro版，最強新增功能係有遙距預錄、多咗個USB插槽同當Router用。gogomediaPro版機身前端的USB插槽，只要插上USB手指或外置硬碟，可以直接取代DVR或DVD錄影機，將節目撥錄到USB內。例如在Office用手提電腦，開啓《ADigitPlayer》的預錄介面，你可以設定不同視訊來源輸入，錄收費電影都得，校好預錄時間，按時序排列錄多條頻道都得。所以喺屋企唔記得校預錄時，都有後着遙距出招。</p><p>Profile</p><p>硬體︰32位元RISC處理器、MPEG4/2/1CODEC及無線寬頻分享網路處理器<br> 頻道系統︰NTSC、PAL<br> 輸出/輸入︰VHF/UHF、S-VIDEO、AVIn/Out、乙太網路、USB<br> 體積︰220×185×186mm<br> 重量︰0.5kg<br> 查詢︰31550115（SeeDigi）&#13;</p><p>後記</p><p>咪以為數碼港得個貝沙灣，同睇戲大把位唔使同人爭。如今次介紹的gogomedia，開發呢件產品的公司ADigit，正係數碼港嘅「數碼娛樂培育中心」裏頭其中一間中小企公司。話明培育中心，當然會對參與計劃的公司給予支援協助，如提供先進數碼製作設施、辦公室租務優惠等。所以日後有人問你數碼港到底用嚟做乜，大家唔使再支吾以對。</p></body></html>