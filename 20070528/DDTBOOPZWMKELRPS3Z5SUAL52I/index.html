<html><header><meta charset="utf-8"><title>結業掃貨攻略：<br>將軍澳JUSCO告別減價　買鑊慳$500</title></header><body><h1>結業掃貨攻略：<br>將軍澳JUSCO告別減價　買鑊慳$500</h1><p>正當各大百貨公司舉行減價戰，將軍澳吉之島宣佈於6月30日結業，上周五開始舉行結業清貨大行動。原來師奶們早已在網上討論掃平貨攻略，減價第一日已吸引成千名師奶，大量家品低至四折，暫時屬第一階段減價，貨源尚很充足，想買平貨最好趁呢幾日，到最後階段就恐怕所剩無幾喇！<br><br>記者：郭佩韻<br>攝影：周旭文　　<br>Model：Wiyona<br>查詢：27032888&#13;</p><p>師奶上網密謀掃平貨</p><p>將軍澳吉之島已伴隨居民10年，其間為居民帶來日本、韓國、美國等購物節，已成區內師奶Shopping熱點，今次結業大批居民叫唔好，但結業日子已定，就算幾唔捨得，都只能以大割價回饋居民支持，所有貨品以低至四折出售。網上有唔少媽咪討論要買咩好，最多媽咪去BabyKingdomForum，個個都話要買廚具、家品及床上用品。不過今次超市沒有特別為結業清貨作特賣，最多是家品以低價出售，各位師奶們準備入貨了！</p><p>街訪掃乜嘢平貨？<br>黃小姐</p><p>夏天咁熱，一直都好想買蓆墊，呢度有八折，一於買呢個返去，大人細路都啱。</p><p>郭女士</p><p>今次減價都幾平，尤其係小朋友衣物鞋都好抵，買咗好多。</p><p>黃小姐</p><p>呢個廚具好平，呢個煲好抵，有半價，一定要買番個。
</p><p>李女士</p><p>今次清貨都好平，我買咗兩件衫，每件$50，真係好抵！</p><p>5件必掃精選</p><p>LEXMARK彩色黑白打印機<br> <br> 原價$399<br> 七折$280<br> 慳$119</p><p>雅芳婷防霉抗菌珍珠枕（大人）<br> <br> 原價$179<br> 五五折$99<br> 慳$80</p><p>嬰兒透心涼蓆墊<br> <br> 原價$179<br> 四折$69<br> 慳$110</p><p>小童精選運動服<br> <br> 原價$129<br> 四折$50<br> 慳$79</p><p>Meyer美亞廚具SteelCirculon30cm單柄炒鍋連玻璃蓋<br> <br> 原價$999<br> 半價$499<br> 慳$500&#13;</p><p>買炒鍋即送廚具配件及食譜。</p><p>餐具四折起　兼有贈品</p><p>總括各師奶於網上所列清單，多是買小朋友用品、家具及家庭用品等，仲有打印機等，一於粗略跟住所買清單執平貨，睇睇可以慳幾多錢！首先睇嘅係Meyer美亞廚具，呢個品牌深受大班師奶歡迎，一知吉之島低至四折起出售，即時勁掃，美亞的銷售員話幾日內有某些款式已一掃而空，現有得番3款。</p><p>18cm2.8L單柄湯煲連玻璃蓋<br> <br> 原價$499<br> 五五折$279.3<br> 慳$219.7</p><p>24cm平底煎鍋<br> <br> 原價$439<br> 五五折$244.3<br> 慳$194.7</p><p>勁掃半價家品</p><p>家庭用品係師奶第二種必掃貨，精選必買品係枕頭，低至五折，且款式大人細路都有份，不妨考慮將全家枕頭換晒，有個新枕頭瞓，發個夢都會甜美好多。驚夏天太熱瞓得唔好，尤其係小朋友，好多時都要午睡，想慳電唔開冷氣，又怕熱親寶貝仔女，一於買張蓆墊鋪在地下或床上隔熱，仔女就唔會熱到出熱疹啦！</p><p>四折買名牌運動服</p><p>買完家品後，好想買件衫畀自己同仔女替換？有，今次有個四折運動服優惠，雖然揀貨環境比較雜亂多人，但只要畀少少耐性，一定搵到合你心水嘅衫款，師奶們可以去Wanko一欄掃平衫，部份二折就有交易，自己買完就同仔女去運動部揀，$50就有件童裝衫，一於唔好執輸揀番件先。</p><p>其他吸引折扣</p><p>跨區掃貨計落有着數</p><p>將軍澳雖然較偏遠，但有住在天水圍的網友媽咪都話要去睇吓有咩好嘢買，車費係貴少少，而且來回要成3小時車程，之但係今次擺明有平貨，又點可以錯過機會？其實只要識計數，出動埋仔女同老公，4個人車費雖然要成嚿水，不過睇準價錢買多幾件貨，慳番條數可以抵銷晒4個人嘅車費㗎！</p><p>天水圍及元朗區：可乘269B或268B巴士直達觀塘再轉乘地鐵往坑口站，車費$16.5+$6，每人合共$22.5。<br> <br> 屯門區：可乘259D巴士直達觀塘再轉乘地鐵往坑口，車費$14.5+$6，每人合共$20.5。<br> <br> 荃灣區：地鐵直達坑口，車費約$11。<br> <br> 銅鑼灣區：地鐵直達坑口，車費約$13。&#13;</p><p>以一個住天水圍的4人家庭為例<br> 來回車費：爸爸及媽媽（$22.5+$22.5）×2=$90<br> <br> 一對12歲以下仔女車費（半價）<br> （$22.5/2+$22.5/2）×2=$45<br> 合共：$135<br> <br> 買1個Meyer單柄炒鍋連玻璃蓋<br> 慳$500<br> 賺$365</p></body></html>