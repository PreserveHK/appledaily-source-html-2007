<html><header><meta charset="utf-8"><title>那時那地那人：黎小田錯配15歲細契</title></header><body><h1>那時那地那人：黎小田錯配15歲細契</h1><p>無綫劇集《溏心風暴》近日掀起熱潮，劇中飾演細契的關菊英更是人氣急升，除了令她成為狗仔隊追訪目標外，連帶她與前夫黎小田那段早已埋葬的婚姻亦再度出土。自言甚少看電視的黎小田表示也有留意前妻的演出，更大讚對方演技精湛。　撰文：卓美娟</p><p>黎小田與關菊英早於73年已認識，當時只有15歲的關菊英已令黎小田為之神魂顛倒，黎小田說：「佢十幾歲我已經識佢，73年我參加無綫舉辦嘅流行歌曲創作比賽得到季軍，得獎歌曲《痴心等待你》就係由佢演繹，當時已經追緊佢㗎啦！大家後來都拍咗8年拖先結婚。」</p><p>結婚筵開百席</p><p>黎小田在82年與比他年輕12載的關菊英結婚，二人結束8年愛情長跑，婚禮當晚筵開百席宴請親友，不過婚後兩年卻閃電離婚。他說：「拍拖同結婚係好唔同嘅，兩個人雖然拍咗咁耐拖，不過到要共同建立一個家，一齊生活，其實有好多嘢要適應，再加上大家嘅性格都好主觀，我以前都好招積㗎，唔係好似𠵱家咁。」<br> 關菊英近期憑《溏心風暴》扮演細契勇闖事業第二個高峯，黎小田亦大讚前妻演技精湛，他說：「細契好嘢，我有睇過套劇，不過唔係日日追，佢以前都有拍劇，不過𠵱家成熟咗，點解年紀大咗嘅人會更識做戲呢，我諗係見得世面多，經歷多咗，自然input都多咗，佢真係做得好好。」</p><p>代關菊英闢謠</p><p>黎小田與關菊英在20多年前離婚，至今二人仍是單身，不過早前關菊英在訪問中表示仍有一顆恨嫁心，對未來仍充滿憧憬。問黎小田可會考慮再婚？他說：「我自由慣，無拘無束幾好，有另一半要負責任㗎，已經離過一次婚，再結婚唔好啦！係你哋話我多緋聞啫，我成六張嘢，都係拍過五、六次拖，邊算多呀！」<br> 對於近日有傳聞指關菊英多年前曾被張耀榮照顧，黎小田就表示不會相信這傳聞，他說：「佢本性好好，不過遇到我呢個浪子啫，呢啲傳聞我諗唔會係真，佢都好有格調㗎，可能係佢契媽琴姐同狄波拉成日都有同張耀榮打牌，大家誤會囉！」<br> 黎小田在本港流行樂壇早就享負盛名，他創作的名曲多不勝數，包括《你令我快樂過》、《人在旅途灑淚時》、《儂本多情》、《問我》等歌曲，去年更獲香港作曲家及作詞家協會(CASH)頒發「CASH音樂成就大獎」，歷年作品超過660首。<br> 黎小田在80年代從麗的電視過檔至華星唱片，當年更一手捧紅張國榮、梅艷芳等樂壇天王天后，他說：「一過華星就有搞新秀歌唱比賽嘅意念，我諗香港𠵱家起碼有八成嘅歌手都參加過新秀。」<br> 提起80年代男歌手當中，以譚詠麟及張國榮之間的競爭最為激烈，有一段頗長時間張國榮都是屈居於譚詠麟之下，作為當時張國榮唱片監製的他，被問到可有感到不值，黎小田說：「當時哥哥都有問我㗎，我覺得阿倫係比較大眾化啲，做人亦都圓滑啲，哥哥就比較cool，有文化修養，好多嘢佢唔會去解釋，你唔識就唔識，唔使講咁多，哥哥同陳百強係同一類，好官仔性格。我當時都有同佢講，你有你風格，冇可能每一個人都鍾意你，佢早期唱法同後期嘅華星都已經好唔同，佢同我都喺外國受教育返嚟，我覺得佢把聲壓沉咗唱，好似貓王咁，會比較sexy，可以用英文歌唱法去唱廣東歌。」</p><p>阿梅天生慘情</p><p>至於另一位經他發掘及捧紅的梅艷芳，黎小田就表示處理手法截然不同，他說：「佢冇哥哥嘅教育程度咁高，揀畀佢嘅歌要好慘情，佢紅親嘅歌全部要唱到死唔斷氣咁，全部都係傷感歌，可能同佢自小喺荔園唱歌呢啲背境有關，大家都覺得佢好滄桑。」<br> 黎小田近年與友人合資在跑馬地及中環開設酒吧，10月會在紅館舉行音樂會，他說：「咁多年嚟都作咗好多作品，希望可以同大家一齊回顧吓，已經邀請咗陶傑做司儀。」<br> 本欄逢周二刊出</p></body></html>