<html><header><meta charset="utf-8"><title>國際網絡：美大學生憂飯碗不保</title></header><body><h1>國際網絡：美大學生憂飯碗不保</h1><p>中國內地大學生越嚟越難搵工，反觀美國大學生就比較好彩。美國全國大學與僱主協會（NACE）負責人早排話，應屆大學畢業生嘅就業市道顯著改善，面試同工作機會都多咗，起薪點亦有提高。不過，美國年輕人仲係擔心能否搵到一份既穩定又有前途嘅職位。bunchargum喺《MSN討論區》呻：「我25年前大學畢業後，試過好多次俾公司裁員、炒魷，好在我有攞失業救濟金，加上一早儲定筆錢，都可以勉強維持生活。」<br> Beergut回應：「一個人如果攞慣救濟金，會變得懶散，唔急於求職，不知不覺就失業半年。失業時間太長，面試官會覺得你有問題，更加唔想請。」</p><p>30%職位屬臨時工</p><p>horizon話：「美國勞工部網站資料顯示，美國人一份工平均只做1.6年，照咁睇，美國真係冇乜就業保障。」Seachange-on-the-horizon講：「啲新移民又勤力又醒目，教育程度又高，自然容易搵工，令唔少土生土長嘅美國人失業。」<br> TLoony話：「喺名牌大學畢業嘅人，好少會失業。」Deminmaine就反駁：「一個人教育程度越高、越專業，就越難搵到合適嘅職位，所以失業時間會長啲。」IHearYou2講：「一個人應該喺多方面發展，將自己嘅技能多元化，咁樣就會更易搵工。」<br> 美國勞工市場現時有30%職位屬於臨時、短期或者兼職性質，除咗人工冇任何福利，咁樣公司就可以慳番唔少成本。由於好多工係臨時工，員工嘅職業培訓或事業發展機會比較少，唔少年輕人被迫經常轉工，覺得生活缺乏保障，難以對職業生涯進行長期規劃。</p></body></html>