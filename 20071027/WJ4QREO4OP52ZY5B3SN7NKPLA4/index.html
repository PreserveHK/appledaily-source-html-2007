<html><header><meta charset="utf-8"><title>周末車展：出車做埋善事</title></header><body><h1>周末車展：出車做埋善事</h1><p>鍾意車嘅人大多去過車展，會場內想當然有大把新車易手車任君選擇，之不過有幾多個CarShow會慷慨到你入場又捐、買車又捐呢？剛喺添馬艦舉行嘅《富利堡長者安居慈善車展》就係其中一個慷慨車展，入場費以及每出售一部車都會另外捐出2千蚊俾長者安居服務協會作為「一線通平安鐘」慈善基金以及「耆安鈴」長者熱線之用。自問並非善心之輩，但可以買到心頭好嘅同時又不費吹灰之力做埋善事嘅話，何樂而不為呢？<br><br>記者：梁美甜</p><p>Eason百七萬絕版DreamCar</p><p>車展會展出歐日各地約二百部車，包括跑車、房車、七人車等，由幾萬至幾百萬不等，當中最叫我心動嘅莫過於售$1,790,000嘅古董BentleyAzure，心動嘅當然唔係個價錢，而係部車都係Eason陳奕迅嘅DreamCar吖，買唔起睇吓過吓癮都好啩！</p><p>《富利堡長者安居慈善車展》</p><p>日期：今、明兩日<br> 時間：10:30am-7:30pm<br> 地點：金鐘添馬艦<br> ＊註：大會設免費泊車</p></body></html>