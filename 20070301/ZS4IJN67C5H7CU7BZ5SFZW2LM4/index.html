<html><header><meta charset="utf-8"><title>股路縱橫：大調整意料中部署分段低吸 - 郭兆誠</title></header><body><h1>股路縱橫：大調整意料中部署分段低吸 - 郭兆誠</h1><p>港股由15000多點開始，係咁上，升得到21000點，一次較急的大調整，早已係意料中事，問題係何時出現而已。所以，恒指幾日夾埋跌咗千幾點，噚日跌勢最急之時，恒指就大跌766點，冇人會覺得意外，問題係暫時唔知道，個市真係已見咗頂，抑或係中期調整，今年之內仲會再有新高。<br> 恒指噚日最低19382，暫時守穩在1月11日低位19351同100日線（19353）之上，收19651，跌496點。港股連跌4日，由高位20844起計，到噚日低位一下子就跌咗1462點，估計在去年11月至12月的徘徊區（18600至19400）會有好強支持。個人睇法係大市今次應係大升後的中期調整，底部會在18600之上的任何一點出現，整固後，恒指今年有力再創新高，目標係23000點。</p><p>萬九水平買藍籌</p><p>上一個大升浪，恒指由去年6月13日的低位15205起步，反覆上升到今年1月24日的高位20971，共上升5766點，以調整0.382計，恒指會見18768，剛好落在去年底徘徊區的底部。3月開始，大市將會展開尋底之旅，以大藍籌股計，恒指跌到19000點水平，便可部署分段低吸，迎接年中開始的大升浪。<br> 今次跌市，係由內地A股股災所觸發，噚日A股雖然反彈（上海同深圳A股都升番4%），但本港H股同中資股嘅沽壓仍然好重，H指噚日繼續大跌，裂口低開後曾跌穿9000大關，見8978，午後反彈，收9283，仍大跌302點。<br> H指上個大升浪，升足85%，由去年6月14日的5864起步，到今年1月3日的10878，共上升5014點，以調整升幅的0.382及0.5計，分別可見8962同8371點。H指噚日抵達第一個目標後反彈，若低位守唔住，會再尋底，買紅色股，一樣可食大浪，但幾時上車要執生。<br> 至於股仔，日日都有得炒。世紀城市（355）傳有料到，噚日低見10.3仙後上番11仙高收，仍跌0.9仙，短期若補回個大裂口，便要留意，幕後人好有信心，話會見15仙，一升穿12仙阻力，就要追進。</p></body></html>