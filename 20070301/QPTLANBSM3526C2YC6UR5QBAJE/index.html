<html><header><meta charset="utf-8"><title>3E男人晒料<br>陳冠希「我朝早最凸」</title></header><body><h1>3E男人晒料<br>陳冠希「我朝早最凸」</h1><p>三個女人一個墟，三個「E」字行頭的男人，就變成一個「凸」。由Eason陳奕迅、Edison陳冠希及EricKwok郭偉亮組成的「凸」，將於本月中舉行音樂會。言行出位的Edison自誇早上最凸，還揚言要找機會和其餘兩人比拼。</p><p>由陳冠希、陳奕迅及郭偉亮組成的「凸」，將於本月13日在灣仔會展舉行音樂會，他們為了改名便花了半小時，先有提議用「3E」，但略嫌無新意，後來Edison畫下代表自己的公仔，Eason見公仔下體部份凸出來，靈機一觸將三人的組合改名為「凸」。</p><p>自嘲唱歌難聽</p><p>問他們覺得對方哪方面最「凸」時，Edison說：「Eason係香港最凸嘅歌手，Eric嘅音樂感係最凸，至於我呢，應該係朝早起身時最凸。」Eason則一本正經地說：「Edison性格最凸，因為佢都係有嗰句講嗰句，可能有時會傷害到人；Eric對音樂嘅要求最凸，我就佢哋兩個加埋嘅總和，唔係好凸。」Eric謙虛地說：「Edison殺死人嘅電眼最凸，Eason未入到間房已經聽到佢把聲，咁已經好凸，我就要施吸精大法，將佢哋兩個嘅好嘢吸晒就好凸。」</p><p>請女友聽個唱</p><p>Edison坦言對唱歌沒有信心，他說：「我唱歌會好難聽，不過如果我唱《幸福摩天輪》走晒音，但觀眾返到屋企好開心，我都冇所謂。」問他會否邀請女友Vincy欣賞，Edison又一臉冧樣說：「如果佢喺香港會叫佢嚟睇，不過佢唔理我係唔係做藝人嘅陳冠希，佢鍾意真實嘅我就得！」<br> 採訪：駱華齡<br> 攝影：林德雄、陳偉權<br> 化妝：KarryWong（Edison）　髮型：DerekLi（Edison）<br> 場地提供：TheRitz-CarltonHongKong（Edison）</p></body></html>