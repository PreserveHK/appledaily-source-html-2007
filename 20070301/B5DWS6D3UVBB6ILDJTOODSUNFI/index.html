<html><header><meta charset="utf-8"><title>阿Sam有騷開扮豹獵狗</title></header><body><h1>阿Sam有騷開扮豹獵狗</h1><p>東家唔打打西家，58歲的許冠傑（Sam）依然有計。早前阿Sam和演唱會搞手張耀榮意見不合，令他下月紅館騷泡湯，但有fans近日於網上爆偶像下月將移師美國康州賭場演唱掘金，難怪歌神心情勁靚，日前還以豹佬打扮，拖老婆殺入元朗玩狗慶開騷。</p><p>許冠傑原定下月假紅館開騷，但早前演唱會搞手張耀榮直指阿Sam拒宣傳，阿Sam卻表示要待對方財政穩定才再作考慮，雙方隔空互篤後，結果演唱會終胎死腹中。</p><p>揀西施松鼠狗</p><p>開騷遇上滑鐵盧，歌神卻無損雅興，繼續街照逛、狗照玩。日前記者更發現阿Sam偕外籍太太專程由大埔康樂園寓所前往元朗西裕街，目的只為睇狗仔。其時為晚上約7時，面帶微笑的阿Sam穿雞翼袖背心、戴帽、孭上至愛的豹紋背囊，神色悠閒的Sam嫂則身穿長袖衫褲，和丈夫並肩漫步附近幾間寵物店。<br> 其間阿Sam夫婦曾駐足一寵物店外，不停對透明箱內的松鼠狗和西施狗指指點點，互相研究一番後再到其他寵物店，可惜逛了20分鐘都未有揀中心水，只好一起上的士離開。<br> 阿Sam難得有閒情逸致玩狗，原來因難產騷復活有期。雖然張耀榮已將阿Sam復活節紅館檔期轉讓其他歌手，但在阿Sam的國際歌迷會網站上（ http://www.samhuifanclub.com），fans透露歌神正籌備下月初往美國康州Mohegan賭城演出，難怪到時又可大唱「錢會繼續嚟」的阿Sam會心情靚爆。 <br> 採訪、攝影：娛樂突發組</p></body></html>