<html><header><meta charset="utf-8"><title>金手指：重申一注獨贏買H指沽證3497 - 孫柏文</title></header><body><h1>金手指：重申一注獨贏買H指沽證3497 - 孫柏文</h1><p>今日首先要同大家講，孫柏文噚日落筆寫呢篇文章嘅一刻，花旗國未開市。而因我會喺呢篇文裏，估計噚晚花旗國股市走勢，所以到大家睇呢篇文嘅時候，可能又會再一次慨歎：「個死仔包又估錯！」不過，就算估錯，都希望可以為大家提供一啲另類分析。<br> 大家一定知道，呢幾日嚟全球股市大跌。就算龍頭花旗國股市，都喺前晚一樣中招，而我相信噚晚都有繼續跌。而因日圓呢幾日都有升，表面證供似係以低息借咗日圓買其他投資工具嘅人，放咗貨買番日圓。不過，如果呢班人純粹覺得日圓會升，所以將資產調配，我哋係應該見到以日圓計算嘅投資工具升，例如東京股市。不過，如果睇番噚日亞洲股市，東京比香港跌得仲多。所以，借咗日圓買嘢嘅人，相信係日本啲銀行強迫還錢，所以先至放貨。</p><p>其實，控制「紙幣狂魔」嘅「建制」，知道要濫發鈔票去對抗花旗國樓市爆煲。不過「建制」亦知道如果就咁開印刷機，就會令金銀暴升，最終令人對紙幣失去信心，所以開印刷機前要做足「事前功夫」，就係短期之內，大大力打壓所有（包括金銀）資產價格，製造紙幣購買力強嘅假象。「建制」黨當然包括全球各大中央銀行。<br> 如果「建制」真係為對抗花旗國樓市爆煲，做「事前功夫」，咁「建制」仲會喺短期之內大大力抽錢走。早排越升得勁嘅投資工具，就應該會越跌得甘，我覺得升得最勁嘅就係H股。06年最後一個交易日，即H指10300點，孫柏文曾經叫大家「一注獨贏買H指沽證3497」，話揸到1月尾，原因係06年尾嘅升勢，實在太似03年。後來到1月尾，我建議繼續持有，亦「重申一注獨贏買H指沽證3497」，喺2月尾再檢討。<br> 今日，我「重申一注獨贏買H指沽證3497」，到3月尾再檢討。最後，我為大家提供兩個H指圖表，去解釋點解我覺得H指會繼續跌。<br> 金手指網誌： http://phatdat.blogspot.com </p></body></html>