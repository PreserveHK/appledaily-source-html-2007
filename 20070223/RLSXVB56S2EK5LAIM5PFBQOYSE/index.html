<html><header><meta charset="utf-8"><title>新春豉椒炒魷<br>亞視冇晒藝員</title></header><body><h1>新春豉椒炒魷<br>亞視冇晒藝員</h1><p>正落力「整靚盤數」上巿的亞視，將會變成沒有明星、沒有藝員的電視台。據悉亞視新年後會結束藝員部，安排部份藝員轉為職員，或轉投亞視子公司旗下，但當中大部份將不獲錄用，全公司近百名藝員均受影響，新正頭食豉椒炒魷，認真慘情！</p><p>亞視近年收視疲弱，未見起色，為此亞視更索性減少自家製作，主力播放外購節目，從而降低營運成本。去年12月，亞視大刀闊斧裁減戲劇部及製作服務部合共67名員工，以便在上市前「整靚盤數」，吸引新股東入股。繼去年大裁員行動後，亞視還計劃新年後結束藝員部，受影響者接近百人。</p><p>不再爆騷<br>按月薪收入必減</p><p>據悉亞視結束藝員部後，會安排部份合約藝員轉為職員，主要擔任主持工作，薪酬按月薪計算。一般藝員薪酬是以「騷」來計算，即除固定底薪外，若超出合約訂明的「騷」數目時，便可獲額外酬勞，換言之多勞便會多得，但轉為職員後再不會出現「爆騷」情況，若職員搵外快接騷，則先要取得亞視同意及讓亞視抽佣；部份藝員則獲改簽亞視子公司、由楊紹鴻擔任總經理的亞洲娛樂製作有限公司。但上述兩者皆不合用者，約滿後便要執包袱走人。<br> 亞視一哥陳啓泰和劉錫賢已決定轉為職員，而一姐張文慈約滿後不再續約，去向未明，據悉江美儀也不會跟亞視續約。<br> 記者昨日致電亞視綜藝、公關及宣傳副總裁葉家寶求證時，他說：「亞視藝員部嚟緊係會改組，有啲藝員可能會轉做職員，擔任主持工作。另一啲藝員就會轉簽亞視子公司亞洲娛樂製作有限公司旗下，有關細節仲傾緊。」問不獲續約或錄用的藝員是否變相失業時，葉家寶不置可否說：「如果用得着嘅話，當然會繼續合作。」<br> 記者昨日致電陳啓泰，他說：「我初步傾好會簽職員合約，呢幾日就會動筆簽約。當中條件都合理，因為亞視都畀好大自由度我哋，都可以外借拍劇同登台，但要俾公司抽番佣。」對於轉做職員合約後不能爆騷，或會對收入有影響，陳啓泰說：「公司都會採用一個好平衡嘅計算方法，喺低於爆騷同高於底薪之間取個中位數，我都好滿意。」</p><p>外出搵食<br>張文慈約滿劈炮</p><p>張文慈決定不續約，她說：「我呢個月底就約滿亞視嘅經理人合約，公司都開始搵我傾，不過我一定唔轉做職員合約，或者考慮出面搵過另一個新經理人。」<br> 至於珈潁決定繼續留低，她說：「我仲有大半年先約滿。我都好鍾意做主持，我唔介意俾佢抽佣，但轉做職員嘅話冇得再爆騷，月薪方面就要傾得好仔細。」另一花旦麥家琪則說：「亞視嘅嘢成日都好多變化，我要到10月先約滿，等佢明朗化啲先諗啦。」<br> 採訪：林妃、比華利</p></body></html>