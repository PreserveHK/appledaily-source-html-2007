<html><header><meta charset="utf-8"><title>身痕利是錢買叉電綿羊</title></header><body><h1>身痕利是錢買叉電綿羊</h1><p>時間過得真係快，轉下眼又到年初八。拆開利是，總有些少身痕感覺。無啦啦有筆橫財，唔使點都對唔住自己。去「撼」的衫褲鞋襪過年前都買晒咁滯，計我話，最好買些平日唔捨得買，又覺得過癮得意的玩具、擺設。新一年新開始，新年橫財就當用嚟撐吓諗頭多多，創意不絕的設計師啦！<br><br>記者：許維雅　<br>攝影：譚盈傑　<br>Model：Joey</p><p>利是問卷<br></p><p>問題：	1.今年新年𢭃幾多錢利是？<br> 	2.多數點用新年利是？<br> 	3.諗住點使？<br> </p><p>速睇得意玩具
</p><p>新年利是錢，平均每人都有二千蚊。平日媽咪眼中唔等使的得意玩具，即使用支槍指住阿媽，佢都未必肯買。呵呵！嗱嗱臨搶先睇睇最新返的過癮玩具，現在有錢在手，買乜返去玩都冇你符啦！</p><p>粉綠色迷你綿羊仔　$5,680/a</p><p>原裝意大利製造迷你版綿羊仔，時速只有6公里，叉夠6個鐘電就可以玩個半鐘。外形過癮，車頭燈、倒後鏡、尾箱等落齊。有私家路得閒揸兩下都幾頂癮！</p><p>HelloKitty卡拉OK機</p><p>禁煙之後，不少煙民謝絕唱K。有部日版HelloKittyKaraoke機，約朋友返屋企唱吓歌，止渴之餘有夠開心啦！</p><p>迷你陶瓷機</p><p>真正的陶瓷拉胚機十分大部，呢部係迷你版，同愛侶上演一幕《人鬼情未了》，摸吓手仔都夠晒浪漫。</p><p>自製紙黏土蛋糕</p><p>非一般紙黏土玩具，每盒都有特定蛋糕形狀，跟着說明書做出自己喜歡的蛋糕外形！</p><p>東瀛速遞美容機<br>iSkincareiRoller去眼紋轆</p><p>這個含鍺元素的iRoller有抗氧氣作用，加上輕微的熱力及震動，每日按摩5分鐘就可以去除黑眼圈、減退眼紋及收緊眼袋之用。</p><p>iSkincare超音波美容器</p><p>每秒震動達5百萬次的超音波美容器，清潔後塗上護膚品再按摩有助吸收，達美白、保濕及緊膚等功效！</p><p>創意開心擺設<br>米白色氣球燈</p><p>怎也想不到氣球也可以做燈！呢個米白色氣球可以按自己喜好吹出不同大細，將幾個氣球燈拼埋一齊更有潮流味道。</p><p>哈哈笑MousePad</p><p>返工返屋企都總有時候對住部電腦，黃色哈哈笑MousePad必定可以舒緩壓力，加埋句"haveaniceday"，日日都會開心啲。</p><p>萬字夾CD架</p><p>將萬字夾的外形變大幾十倍，變成一個大萬字夾彈弓，夾與夾之間可以放CD、信件等物件，亦係一個不錯的有型擺設。
</p><p>最新日式百貨</p><p>Joey2X歲</p><p>1.$3,000<br> 2.呢排間間舖都減到最平，最好買啲特價嘢。<br> 3.新年前買衫都買得七七八八，我會想買啲特別嘅精品擺設布置屋企。</p><p>阿Big2X歲</p><p>1.$3,500左右<br> 2.多數最後飲飲食食用晒佢。<br> 3.想用嚟買衫同啲扮靚用品。</p><p>Mark26歲</p><p>1.$1,500左右<br> 2.多數用嚟買衫褲。<br> 3.今年都冇乜特別嘢想買，不過最後都應該會用咗嚟買衫。</p><p>Kate15歲</p><p>1.$1,500左右<br> 2.多數都會儲住先，睇中啲嘢就會用利是錢買，年年都唔同。<br> 3.今年想用嚟買衫買化妝品。</p><p>Teresa16歲</p><p>1.$2,000左右<br> 2.哈哈！我會用晒佢嚟買名牌。<br> 3.買Gucci！我好想買Gucci，利是錢會夠買個銀包啦！</p><p>Vivianna15歲</p><p>1.$1,500左右<br> 2.年年都用嚟買嘢，不過就冇特定用嚟買啲乜。<br> 3.今年會儲吓先，未諗到用嚟買咩住。</p><p>Suki2X歲</p><p>1.$3,000<br> 2.冇特定，但多數都會好快使晒。<br> 3.今年應該一半會儲起佢，一半就會用嚟買嘢，今年買乜就未諗到。</p><p>店舖查詢：
</p><p>a/JCShop（31022783）銅鑼灣時代廣場9樓919號舖<br> b/city'super（25062888）銅鑼灣時代廣場B1地庫</p></body></html>