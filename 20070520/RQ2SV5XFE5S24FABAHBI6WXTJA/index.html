<html><header><meta charset="utf-8"><title>從紙板宣傳到3D動畫<br>回歸10年百人誌　廣告女將：內地媒體巨變</title></header><body><h1>從紙板宣傳到3D動畫<br>回歸10年百人誌　廣告女將：內地媒體巨變</h1><p>「內地好多同胞因呢個新興行業發咗達。」由最原始拿着紙板對鏡頭重複產品名，到3D、動畫等創意無限的廣告，在內地這絕對是這10年間的事。而改變這一切的正是一班北上拓荒的香港廣告界精英︰「將內地整個平面媒體、電視、廣告時段及空間嘅發展，全部改變晒。」　記者：唐朝雯</p><p>從事廣告界超過10年的Ibel，是首批協助公司在內地建立品牌的人。回歸前兩年，她不理身邊親友提出「內地落後、共產制度得人驚」等忠告，毅然到北京為公司拓荒，一駐就是5年，「最記得嗰時去中央電視台買廣告時段，係揸住張空頭支票去投標。10萬、20萬……OK，你20萬投到，個廣告時段就係你㗎喇。冇合約，乜都冇，完全係海鮮價。」</p><p>「被連串挫敗激到喊」</p><p>「喺上面建立品牌好艱難。」習慣了香港的國際化廣告製作模式，Ibel到北京後顯得格格不入，辦公室無影印機，要複製廣告設計圖只能靠人手逐張繪製；和客戶談市場定位時，對方一頭霧水，「市場」、「定位」恍如天外之物。<br> 連串的挫敗感，竟令剛強的Ibel當着客戶面前大哭起來，「我最記得做雀巢雪糕，有一次喺上面開完會，返到香港再跟進。當時大家都做得好辛苦，平時喺香港好容易做到嘅，喺嗰度卻做唔到，但個deadline（死線）又迫埋來，大家都覺得好挫敗，好攰，佢（客戶）仲問你食唔食雪糕，搞到我喊咗出來，喊到收唔到聲，真係好無助，嗰種挫敗感、打擊，好大好大。」<br> 工作上由零開始，生活上更如「鬼婆」去到中國般，樣樣都由頭學起。經歷用飯票吃飯的「大鍋飯」時代；難忘第一次在戲院看原汁原味，沒有普通話配音的《雷霆救兵》；以及大開眼界看公安如何「砌生豬肉」的驚心動魄火車之旅。兩三年間，Ibel學會了在判斷任何事前先了解其背後原因。<br> 同時間，內地廣告界迅速將香港四大廣告公司（4A'S）的運作模式全盤移植過來，促使廣告業蓬勃發展，產生一班本土廣告界精英。與此有關的「副產品」卻隨之而起︰「喺回歸嗰兩年，媒體嘅貪污好嚴重，內地同香港公司都有。你會見到公司入邊有個人好古怪，你覺得佢有啲問題，但冇證據。」整個社會變得金錢至上，「樣樣嘢都用錢來衡量，有錢可以大晒。去判斷一個人好唔好、成唔成功，係睇嗰個人有冇錢，本末倒置咗，好得人驚。」北京、上海更是其中的「表表者」︰「唔明點解幾千年嘅文化可以喺幾十年內冇咗，除咗錢之外冇晒其他價值。」</p><p>「政府市民都變蠢咗」</p><p>不過，對於Ibel來說，內地經濟發展的陣痛遠不及香港回歸後「突然一夜之間由政府到市民都變得蠢咗、懦弱咗」，更感心痛︰「每次落嚟開會你會發覺啲人變得好「諳尋」，每日都聽有人話自己冇咗份工，嗰時仲覺得好彩自己喺上面。但2000年返香港，自己亦開始擔心會突然間冇咗份工。我哋三、四十歲嘅人從來未受過苦，個打擊好大。」<br> 香港在跌跌撞撞中度過10年，過去數年的不景氣未將Ibel打沉，內地的經歷更令她攀上事業高峯，成為某間跨國公司的主管，統領整個亞太區業務。但她卻在這時感到從未有過的迷惘與害怕︰「香港人美麗之處係唔需要人幫，自己可以搞得掂。但回歸後卻突然冇咗呢個能力。曾蔭權要我哋『脫胎換骨』，我哋做錯乜要我哋脫胎換骨？香港脫胎換骨要變成點，變成有香港特色嘅社會主義？以前（港英）政府做嘢會有計劃，𠵱家好似每日一政策，呢樣係回歸10年香港最大嘅轉變，最感到困惑同驚嘅就係呢樣。」<br> 回歸10年倒數42日</p></body></html>