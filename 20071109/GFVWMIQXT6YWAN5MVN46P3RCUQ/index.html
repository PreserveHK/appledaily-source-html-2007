<html><header><meta charset="utf-8"><title>金手指：12月初減息？ - 孫柏文</title></header><body><h1>金手指：12月初減息？ - 孫柏文</h1><p>前晚，孫柏文放工返屋企開電視睇。因為我每日放工嘅時間比較晏，返到屋企時多數已經過咗凌晨十二點。小弟一向以來，都非常鍾意睇啲有濃厚戲劇性嘅娛樂節目，所以喺嗰個時段，一定係睇財經台CNBC直播花旗國股市最新情況。<br> 其實，好多人批評CNBC只係一間「啦啦隊」財經台，而唔係中立報道、分析財經資訊。情況有如「天氣台」，裏面啲主播，對住啲觀眾希望日日晴天，落雨就會邀請啲會話「雨好快過！好快又會天晴！」嘅嘉賓。<br> 雖然，我對於呢個論調基本上同意，不過我覺得，有兩個會喺CNBC發言嘅人，值得大家睇吓。第一個就係叫ArthurCashin，佢喺股市已經打滾好多年，捕捉市場情緒嘅能力非常高。第二個就係跑債市新聞嘅RickSantelli，好多時債券價格走勢反映一啲對股市不利嘅預測時，就算當時股市背道而馳，RickSantelli就算被千夫所指，都會照直解讀債市走勢。<br> 不過，就算CNBC偏向「喜歡」牛市，佢哋對於市場升跌原因嘅掌握都尚算不錯。所以，前晚我對CNBC都幾失望。大家都應該記得，前晚花旗國股市跌咗360點，特區股市亦承接跌勢，喺噚日跌948點。</p><p>金融業瞓低</p><p>咁我前晚一路睇CNBC，佢哋完全冇能力解釋，點解股市沽壓咁大。開市就話係油價升，點知油價開始跌，股市繼續沽。之後就話係美元弱勢，點知美滙指數又開始轉強，股市照樣跌。<br> 其實，花旗國同我哋特區一模一樣，已經變咗「政策市」。我哋啲金融從業員北望溫家寶，佢哋啲就仰望伯南克。點解我會話佢哋係「仰」望？因為佢哋嘅金融業已經瞓低咗。<br> 講真，前晚跌360點嘅原因，係因為聯儲局開始以更高姿態方式，希望市場「知道」12月初會議減息唔係必然。孫柏文呢啲死硬派，當然覺得聯儲局一定減息去摧毀美元。至於飄忽無定嘅市場，呢排都好似我咁，覺得減息係必然。不過，前晚跌嘅360點，就好似有市場參與者，覺得聯儲局會更加大聲，希望市場信吓佢「可能唔減息」。<br> 呢幾日，伯南克一定會做做show，講講嘢。不過，市場就算聽到，到最後都會當聽唔到，迫聯儲局喺12月初減息。<br> 金手指網誌：<br>  http://phatdat.blogspot.com </p></body></html>