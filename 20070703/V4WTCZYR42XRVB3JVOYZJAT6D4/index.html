<html><header><meta charset="utf-8"><title>潮流：<br>UNIQLO筒戰電車男</title></header><body><h1>潮流：<br>UNIQLO筒戰電車男</h1><p>「平、靚、正」呢個市場策略，可以話係打動民心的靈丹妙藥。UNIQLO深明此道，由05年開業香港首間專門店至今，仍擁有不少長期捧場客，越賣越旺。6月29日，品牌再下一城於又一城開設第3旗艦店，引入日本原宿UT店的圓筒Packing包裝為新店作號召，同一件UT，多個筒特別馨香，開售數日就已出現斷碼。又難怪嘅，今次交叉到永井豪，連小記嘅電車男老友都要出動，大破慳囊！<br><br>記者：許維雅　攝影：伍慶泉、林栢鈞　Model：Andrew&#13;</p><p>原宿店扮雪櫃</p><p>日本原宿全新UT店，專賣筒裝UT，兩邊陳列架扮雪櫃好吸引。</p><p>圓筒Packing<br>只限又一城新店</p><p>今次第3間分店，佔地1萬3千呎，地方大、款式齊。除咗平，致勝之道係一個膠圓筒。UNIQLO將日本原宿店、著名日本設計師佐藤可士和設計的UT（UNIQLOTee）圓筒Packing帶入香港，只限又一城新店有售。同樣一件Tee，多個筒的確係特別靚仔，送畀人好睇、自己又好似多樣嘢落袋，夠Gimmick，又啱晒鍾意着數嘅香港人。難怪開幕當日，人人都埋去搶圓筒Tee，勁！</p><p>3大獨賣系列<br>永井豪最搶</p><p>又一城新店有3大獨賣系列。最巴閉當然由UNIQLONewYorkSohoShop引入的日本Licca女裝Tee，隨Tee更附上Figure一個，就連日本都未有得賣。而永井豪及哥斯拉都係男士至愛，圖案簡單，未太出色，但夠晒號召力，吸引男生搶購。</p><p>平！8號前買兩件$129</p><p>UNIQLO價錢不嬲夠平，今次為慶祝新店開幕，再平上加平，7月8日前，3店同時進行特惠。各款UT原價$99，買兩件$129。童裝UT原價$79，買兩件$99。LiccaTee原價$149，優惠價$99。各款PoloShirt原價$149，買兩件$199！</p><p>哥斯拉系列</p><p>永井豪系列</p><p>獨家Licca系列
</p><p>UNIQLO（22658586）<br> 九龍塘又一城L1-01店</p></body></html>