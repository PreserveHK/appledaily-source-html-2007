<html><header><meta charset="utf-8"><title>DieHard4.0 - 谷德昭</title></header><body><h1>DieHard4.0 - 谷德昭</h1><p>《DieHard》第一集中，除了嶄新的困獸鬥佈局，BruceWillis的恰如其份演出，精彩的反派陰謀與選角也應記一功，還記得那位面長長的反派嗎？整齣戲中木口木面冇乜表情，但當遇到BruceWillis時突然七情上面、一臉無辜地說出：「PleaseDon'tKillMe」，說起也有印象吧，演技實在精湛。其實幾乎所有動作片的成功與否最後都取決在反派是否好看身上，包括了甚麼俠甚麼俠與鐵金剛007，正派主角反正都是大仁大義拋頭顱灑熱血，如果大反派設計得夠反，最後打死大反派時便全場觀眾大喊過癮。《DieHard4.0》的困獸鬥發生在整個華盛頓，但大反派的設計卻有點曖昧，開頭心狠手辣，聰明機智，但越往後越婆婆媽媽、嘮嘮叨叨，前文曾提及港產片不可能跟荷李活片鬥多錢，《DieHard4.0》便是一例證，此片的陰謀一字咁淺，黑客入侵電腦控制城市導致天下大亂，這橋段港產片也出現過無數次，但在港產片中，反派的所謂實驗室只有幾個鞋盒插些聖誕燈再加幾部過期舊款把鬼電腦，所謂的天下大亂也只是幾架一睇就知等劏嘅爛鬼車撞埋一嚿，完全欠缺說服力。有本大晒，老掉牙的橋段但配合雄厚製作+聰明的舊酒新瓶表現手法+出色編導的調度，同樣令觀眾看得緊張刺激，唔服炸到你服，橋唔怕舊，拍到你信。<br> BruceWillis不單止老而彌堅，簡直越老越堅，很喜歡他那股獨有的硬漢式幽默。MaggieQ的面孔啱晒洋人脾胃，睇嚟睇去唔知佢係中國人、泰國人、越南人定唔知咩人？總之就係東方人，很有關南施Feel，套鬼仔朋友的評語：「MaggieQ,SmokingHot！」睇《DieHard4.0》唔入戲院睇，不如唔好睇。</p></body></html>