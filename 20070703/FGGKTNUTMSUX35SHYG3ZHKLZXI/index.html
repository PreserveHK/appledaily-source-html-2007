<html><header><meta charset="utf-8"><title>數碼達人：<br>星期五抵港iPhone$6,980</title></header><body><h1>數碼達人：<br>星期五抵港iPhone$6,980</h1><p>一直盛傳，iPhone受到美國網絡商AT&amp;T鎖機影響，就算本身支援香港嘅GSM制式，亦得物無所用！但正所謂道高一尺、魔高一丈，外國有網站iphoneunlocking.com已表明正努力研究破解辦法，仲話現時進度良好，已達75%！本港水貨商亦收到相關消息，拍行心口話最快今個禮拜五有貨，售價約$6,980。若事情屬實，本港Apple迷就唔使等年底出行貨先玩到啦！<br><br>記者：陳國輝　<br>攝影：梁細權、陳國輝</p><p>iPhone四宗罪</p><p>好多用家都將個人期望轉化成「必然」條件，認為若果冇嘅話就係缺點。不如將iPhone與現時最強手機如NokiaN95相比，睇吓iPhone究竟欠咗乜！</p><p>冇得換電
</p><p>史上從未有手機採用內置鋰電，容量多少係另一話題，但行行吓街突然冇晒電嘅話又真係幾濕滯。或者用耐咗嚿電打柴，又要畀Apple搵多筆。</p><p>冇得選擇
</p><p>iPod音樂播放軟件係iTunes，不過大部份手機都支援mp3、wma等的同時，iPhone依然獨沽一味aac，擺明玩自閉。</p><p>冇3G
</p><p>iPhone賣點之一係提供Google地圖查閱，呢項分唇需連接Internet先可以用，不過iPhone僅支援EDGE唔受3G玩，一旦傳輸大容量數據，即變龜速慢到癲。</p><p>冇IM軟件
</p><p>無論手機及網絡商都會提供InstantMessage（即時聊天工具），手機MSN係未來大趨勢，可惜iPhone冇內置IM，亦不支援外界軟件，直情玩自閉斷米路。</p><p>反高潮：eBay賤價US$350
</p><p>小記聽到水貨佬話街價賣$6,980，即時心諗：「炒一轉都唔止啦，仲解埋Lock㖭，有冇咁大隻蛤乸呀？」上網搵吓料，發現iPhone原來冇想像中咁貴，eBay喺iPhone開賣後10小時之內出現過千宗寄賣個案。令人出奇係價錢「離譜」，最平唔使US$350（約港幣$2,730），比原價US$599（8GB）平一截，加埋運費都係港幣$3,040！至於香港eBay亦發現一宗寄賣，但開價要$8,500，另加$100運費，其餘只拍賣iPhone屏幕保護貼以及矽膠Case。
</p><p>水貨商：未解鎖都入貨</p><p>姑勿論iPhone抵港後售價賣幾錢，但係對Apple粉絲嚟講，人一世物一世，點都要玩過先心息。有水貨商指未解鎖都會入貨，除咗滿足一班機迷，仲為滿足自己！
</p><p>Alan　JCShop</p><p>「我一早喺AT&amp;T網頁訂咗6部iPhone，我哋幾兄弟一人一部，仲會借畀啲傳媒朋友做測試。」（查詢：31022783）<br> </p><p>婷婷　T-OneMobile
</p><p>「如果iPhone一直未解到鎖，相信入貨機會好微，因為聽講Lock機嘅話好多嘢會玩唔到，用唔到iPod功能。」（查詢：26289090）
</p><p>Kevin　樂俊電訊
</p><p>「收到風話iPhone就快解到鎖，如果香港用到我哋一定入貨，聽聞第一水星期五返到，約莫$6,980，我會入一部自己玩。」（查詢：23806098）
</p></body></html>