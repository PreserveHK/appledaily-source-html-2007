<html><header><meta charset="utf-8"><title>N82新玩法　一㩒掣定經緯</title></header><body><h1>N82新玩法　一㩒掣定經緯</h1><p>臨近聖誕，相信唔少人已經諗住買番部高像素影相手機，送朋友又好、旅行拍攝亦好，都係一個唔錯選擇！之不過500萬像素手機成行成市，點揀好呢？如果大家喜歡周遊列國，又鍾意隨處貢、搵好嘢食嘅話，Nokia新機N82就好啱你。皆因佢唔止配備蔡司鏡頭，仲內置GPS攝影模式，單憑一幅由N82影低嘅現場環境相，即可查出有關食肆、商場或油站嘅所在位置。至In的玩法，試過就知幾盞！<br><br>記者：陳國輝<br>攝影：陳盛臣</p><p>撈上flickr　花園餐廳現經緯</p><p>其實所謂嘅GPS攝影模式，就係將影相功能和全球定位系統合二為一咁解！玩法好簡單，只要啓動影相功能，然後你會睇見屏幕上方有一個「G」字符號，當顯示為綠色狀態，手機就會將現場環境嘅經度和緯度數據記低，再利用網絡相簿flickr（開啓嘅話），相簿內嘅地圖功能即可顯示出相片嘅所在位置。但如果「G」字符號呈紅色嘅話，就表示GPS功能尚未開啓或無法接收，用嗰陣記得注意喇！</p><p>即場示範：究竟單憑一張花園餐廳相片，點先可以搵到其所在位置？</p><p>假如用N82拍攝嘅話，基本上照片內已收集咗經緯度數據（N22°、E114°），再透過網上的flickr打開照片，你就會發現餐廳位置原來喺銅鑼灣！Nokia表示，呢項GPS攝影模式支援全球各地，唔淨止得香港，邊度都用得；至於顯示範圍有幾精細，則每個地方都有別。對筆者嚟講，呢項分唇的確新穎，亦相當實用，可惜N82唔直接支援flickr地圖功能，想玩惟有用Notebook或者Desktop喇！
</p><p>500萬像素　一Take過拍Panorama
</p><p>大家可能冇留意，N82除咗係一款500萬像素手機，原來仲首次支援Xenon閃光燈！不過近期同級機種如SonyEricssonK850i、LGViewty以及水貨SamsungG800等，配備嘅影相功能都差唔多。<br> 值得一提係，N82還添置一Take過全景拍攝模式PanoMan，與傳統手機玩法相比，分別係唔使分幾次拍攝、毋須相駁相，只要順次序把鏡頭左右移動或原地轉一圈，手機會自動合成Panorama全景效果。雖然，呢項分唇非N82獨有，但用嚟影唔同嘅旅遊景色，當然非玩不可！</p><p>即Check！金屬感
</p><p>PROFILE</p><p>制式：WCDMA/GSM四頻<br> 體積：112×50.2×17.3mm<br> 重量：114g<br> 通話時間：260分鐘（2G）<br> 　　　　　190分鐘（3G）<br> 備用時間：225小時（2G）<br> 　　　　　210小時（3G）<br> 主要功能：500萬像素相機、Xenon閃光燈、AGPS全球定位輔助系統、GPSCam、HSDPA、WLAN、支援N-Gage遊戲、FM收音機<br> 查詢：Nokia（21366338）</p></body></html>