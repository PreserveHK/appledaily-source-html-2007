<html><header><meta charset="utf-8"><title>網友自製出位小報<br>畢安誕西柚嚇街坊</title></header><body><h1>網友自製出位小報<br>畢安誕西柚嚇街坊</h1><p>美國啲小報作料可以好離譜，成日都話見到外星人或貓王皮禮士利（ElvisPresley）翻生，最近就有班網友自製咗一批小報封面，睇吓可以天馬行空到乜嘢地步。首先呢份《Slimebucket》，今期就有兩單「猛料」，佢哋聲稱湯告魯斯（TomCruise）原來有易服癖，唔單止鍾意着性感睡裙同戴長假髮，仲要人哋叫佢「Tammy」。另一單就係蓮莎露夏恩（LindsayLohan）去小鎮酒吧劈酒，但相中嘅佢竟然髮線向後移。<br> 黑白印刷嘅《WeeklyWorldNews》仲癲，話安琪蓮娜祖莉（AngelinaJolie）同畢彼特（BradPitt）生咗個西柚出嚟，不如話生嚿叉燒仲好！</p><p>尊尼狄普變性？</p><p>另一份擺明影射《NationalEnquirer》嘅《NationalExaminer》，就第一手公開尊尼狄普（JohnnyDepp）做完變性手術後，首度露面嘅相片。留意上面細題又有靚佬湯報道，話佢永遠都唔會同姬蒂荷姆絲（KatieHolmes）結婚，呢份嘢都好out吓噃。<br> 至於《RationalEnquirer》，封面就披露靚佬湯取代GeriHalliwell，易服加入SpiceGirls。靚佬湯咁小器，如果真係有雜誌咁作嘢法，實告到佢甩褲啦。<br> 網址： http://www.worth1000.com/cache/contest/contestcache.asp?contest_id=17225&amp;start=1&amp;end=10&amp;display=photoshop <br> 版主：網盜王尊尼Deep<br> 本欄逢周一至五刊出</p></body></html>