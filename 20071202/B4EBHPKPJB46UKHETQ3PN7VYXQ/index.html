<html><header><meta charset="utf-8"><title>廣告大戰ADWAR　牛頭馬面得民心</title></header><body><h1>廣告大戰ADWAR　牛頭馬面得民心</h1><p>「你做緊咩？」「寬頻上網囉！」連貝爾和牛頭馬面都出動埋。對手來一招暗笑他們為鼠輩「鋪少少，扮代表！」為反擊，再急忙出新篇《纖王真面目》「環繞地球26個圈？好勁喎！」久違了的廣告大戰，比SUNDAY時代《毫三子》更抵死過癮。一邊人多勢眾，一邊名氣大、財力厚，互相嘲弄，鬥得難分難解。睇戲觀眾不理誰是誰非，只知好耐未試過睇廣告會笑出聲。呢場廣告硬仗立時成為城中熱話，牛頭馬面似乎憑搞笑贏得民心？醒目人就知，佢哋雙贏至真！<br><br>記者︰陸俊雄<br>攝影︰陳盛臣</p><p>大戰時間表</p><p>牛頭馬面幕後主腦</p><p>近期寬頻廣告大鬥法，連小克都出動，為香港寬頻在報紙上畫了全版的漫畫廣告。在香港少見之餘，亦令觀眾睇得津津有味。到底是那間廣告公司的傑作？香港寬頻方面其實是由陳慧為首的4As廣告公司M&amp;CSaatchi炮製，而PCCW是朱祖兒的CommunionW。</p><p>M&amp;CSaatchi對上一次的大作是KFC的「SoReal」，行政創作總監陳慧：「和香港寬頻合作只有4個月，劉翔之後的廣告才是他們出品。其實牛頭馬面廣告主旨不是攻擊對手，但因為市場上冇比較，搞到我哋好似諷刺佢哋。我哋想講市民有多一個選擇，提醒佢哋用電話線上網到底有咩問題。廣告其實好Informative。」創作總監Francis認為土炮漫畫越來越被看低一線，但小克是個異數；加上好少報章出全版漫畫做廣告，覺得這奇招可行，於是找來陳慧的大學同學——小克出手。</p><p>TVB插手改內容</p><p>廣告出街前經過無數次修改，這是家常便飯，但陳慧亦道出語帶諷刺的廣告，遇到的阻力會更大。「對手係BigPlayer，而且和Media的關係很好，好有控制力。所以廣告交到TVB時，亦因為對白說得『太明』而被要求修改。到廣告出街，其實冇預計過對手會還擊。」面對突如其來的老鼠廣告，Francis說︰「23號當日，一見對手廣告出街，當晚即刻返公司，即時度橋，急Call小克再畫，王維基也親自到來捱夜開會。結果星期一中午完成所有工作，星期二《纖王真面目》出街。」ArtDirector浩仔都說︰「連續兩晚通宵，不過好有成功感。」陳慧更不忘補充，是因為王維基作風大膽，肯將事情放在枱面回應，大家才睇得過癮。「香港近年的廣告傾向靚，但引起大家注意的實在太少了。」</p><p>2D打荷李活動畫</p><p>其實不論是牛頭馬面、貝爾定螞蟻，都是小克在極短時間下，和M&amp;CSaatchi創作部嘔心瀝血度出來。但令他最有感覺的，反而是那個有心畫得最原始和簡陋的地球：「我覺得好似香港電影挑戰荷李活咁！」有感而發，全因PCCW那個環繞地球26周廣告的CG太靚了。小克亦不禁生疑︰「出了牛頭馬面後，唔明對手點能夠反擊得咁快，因為畫CG需要很多時間。不過可能在爬電話線廣告推出後，對手已經預備還擊。廣告一出，大家撞到正。」這樣明目張膽挑戰大台，小克亦有朋友問過佢，會否怕斷絕和PCCW合作的機會？「都係做好手上工作啫！冇擔心過這問題。」雖然電視和報章上的廣告，開始告一段落，但手上工作排得密密的他，還要為香港寬頻轉戰到網站，因為緊接會有牛頭馬面網站推出。</p><p>廣告行家：互罵廣告必雙贏</p><p>說到諷刺廣告，必想起兩位廣告怪傑，現為「陳曾黃朱梅廣告行」董事的陳大仁（PaulChan）和曾錦程（KC）。99至00年間他們還是BBDO的ECD時，已為SUNDAY創作一系列諷刺對手的廣告，暗寸對手浪費金錢任用明星代言人。對於近期的寬頻廣告，他們認為結果是雙贏局面，成功帶起話題。</p><p>PaulChan︰</p><p>「香港客戶保守，所以好少人夠膽攻擊同行。今次兩間寬頻網絡商嘅廣告，其實都好含蓄。外國廣告如Apple和IBM、可口可樂和百事，明踩對手的情況更厲害。但這類廣告向來都是雙贏，因為有Noise，引起公眾注意。我最鍾意好多人爬入條電話線個廣告。」</p><p>KC︰</p><p>「其實兩間寬頻網絡商嘅廣告都有Point，兩個都好。香港寬頻用小克，夠Fresh，香港少有這類全版漫畫廣告。不過一多就唔好，好快新鮮不再。係王維基先夠膽出廣告諷刺對手，香港無乜老闆會肯咁做。我較鍾意開頭爬入條電話線個廣告，後來開始似搵交嗌。」</p><p>搞笑手法最入屋</p><p>街訪中，不論甚麼年齡都對牛頭馬面印象最深。他們多數不會深究廣告內容包含甚麼訊息，反而角色的造型和對白是否搞笑，能夠提供娛樂，更能奪人芳心。但有部份亦喜歡，香港寬頻能夠在諷刺對手之餘，講出一些鮮為人知的小知識。</p></body></html>