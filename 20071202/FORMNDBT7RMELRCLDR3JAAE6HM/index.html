<html><header><meta charset="utf-8"><title>《東華》狂想曲--談在《歡樂滿東華》中，最想表演的節目</title></header><body><h1>《東華》狂想曲--談在《歡樂滿東華》中，最想表演的節目</h1><p>容祖兒想學楊盼盼</p><p>「《歡樂滿東華》裏面，我最想做就係以前楊盼盼做過嘅項目，細個喺屋企睇嘅時候真係覺得佢成個女超人咁，好有型，每次都做好多高難度動作籌款，尤其係高空做嘅嘢，我雖然怕離心力，不過就唔怕高，所以如果要我喺空中做一啲動作應該冇問題，我都好想試吓。」<br> 採訪：駱華齡、胡比、馬建華</p><p>林峯齊齊迫上車</p><p>「如果可以畀我揀，我就最想做人迫車嘅項目，即係一大班人齊齊迫上一架車度，最後睇吓可以迫到幾多個人，我記得以前睇呢個節目時就覺得好好玩，我相信觀眾睇嗰陣時都會好開心，不過自己就只係想做揸車嗰個司機，迫上車嘅重任就留畀其他同事，大家都係同事，相信到時會玩得好開心。」</p><p>官恩娜扭波波公仔</p><p>「《東華》表演項目籌款以做善事為主，最好揀啲冇乜危險性嘅，我最拿手係扭波波公仔，仲係睇書自學，可以扭啲唔同嘅動物好似狗仔同熊仔咁，平均10分鐘可以完成一隻，每隻1,000蚊，我可以連續扭6個鐘，又快又簡單，籌到錢之餘又可以送畀各位善長仁翁。」</p><p>袁彩雲煮餸饗善長</p><p>「我會揀我最拿手嘅下廚煮嘢食，喺8分鐘內煮10道餸都好有挑戰性，為咗要增加現場氣氛同視覺效果，我覺得要加埋拋鑊、加油起火等場面，而餸嘅款式包括中式西式同埋甜品乜都要整啲，煮好之後就即刻請台下總理同善長品嚐，若果好味就要求大家再加善款，咁總理同善長咪捐得更開心。」</p></body></html>