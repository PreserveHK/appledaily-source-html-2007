<html><header><meta charset="utf-8"><title>飲水曬太陽　架車郁喇！</title></header><body><h1>飲水曬太陽　架車郁喇！</h1><p>地球天氣暖化問題日益嚴重，你睇到咗12月，溫度仍然有攝氏十幾二十度就知。要講環保真係要從小學起，大人好多陋習未必改到，但小朋友就如白紙，多方面貫輸下環保意識就會根深柢固。今年環保玩具大行其道，想知買邊款最啱小朋友心水，就等3位小用家逐件品評，原來越複雜嘅玩具玩得越出力越受歡迎。<br><br>記者︰劉昱蘭<br>攝影︰陳陶鈞<br>Model︰Angel、Sonia、Jeff</p><p>環保玩具學常識</p><p>氫氣動力</p><p>砌車、加水、抽氣、太陽能充氣……等成粒鐘先有得玩嘅H2EcoCar車仔，就係要等小朋友學識太陽能可以將水變成氫氣，成為最亁淨、清新無毒嘅再生能源。架車無電唔郁，加番少少水曬一曬又再玩過，咁無形中就學曉科學常識。</p><p>Jeff︰過程幾複雜，不過見到架車識郁就好滿足。</p><p>自己砌件變化多</p><p>太陽能零件要砌，支架亦都好似砌積木咁無限變化，小朋友從中可學到齒輪推動原理；加埋太陽能能源絕無廢氣又方便，切合環保要求。</p><p>Sonia︰雖然呢架直升機唔可以飛，但見到佢個槳可以郁，已經好開心。</p><p>氣壓水動車</p><p>有水車、活塞、發電機等，將水力同氣體夾埋一齊，便可以變成能源推動車仔。此車比H2EcoCar簡單，只靠雙手泵氣就得。$398/b</p><p>Jeff︰車仔行得慢啲，如果可以變成一架噴氣火車慢慢行會得意啲喎……</p><p>風力發電機</p><p>呢套發電風車，可以令小朋友知道風力發電係廉價可再生能源，不過風唔會無中生電，都要靠個摩打才可製造電力。　$258/b</p><p>Angel︰只係見到個燈泡仔着就冇咁好玩，不過喺屋企叉電好實用。</p><p>有光有聲電筒</p><p>另一款都係動力發電嘅e-energylight電筒，一邊絞一邊着燈，仲會吱吱聲發響。電力差不多用完時，電筒會叫到走音似的好搞笑。$249/a<br> <br> Sonia︰佢冇電嗰時啲聲好得意。</p><p>手絞叉電器</p><p>e-energydynamo唔靠風唔靠水又唔靠太陽，全靠雙手發電。小朋友想玩，就要出力不停絞動，叉滿2粒2A電就可有能源。$295/a<br> <br> Angel：好玩到停唔到手。</p><p>廢物自製玩具</p><p>12月都算熱鬧，又聖誕又新年總有個藉口開party狂歡，但派對過後垃圾多到冇人有，不如趁機讓小朋友學吓廢物利用，洗亁淨紙盒、飲管和膠杯，自己DIY環保玩具，何樂而不為？</p><p>牛奶盒吹氣公仔</p><p>牛奶盒1個、膠袋1個、封箱膠紙適量，利用水壓製成吹氣玩具，夠晒天然。</p><p>Steps</p><p>1.切去盒底，頂部的盒嘴只打開一半。</p><p>2.在膠袋畫上臉譜或可貼上膠貼作裝飾。</p><p>3.用封箱膠紙把膠袋貼實於盒頂，不可漏氣，把紙盒放進水，空氣就被往上擠至膠袋脹大。</p><p>售賣點︰</p><p>（a）ItsImagical（29722083）<br> 銅鑼灣利園2期2層216舖<br> <br> （b）BABYBOOM（24989101）<br> 荃灣青山公路388號中國染廠大廈12樓F室</p></body></html>