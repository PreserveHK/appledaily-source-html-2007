<html><header><meta charset="utf-8"><title>消費blog：邊吃薑餅邊看免費電影</title></header><body><h1>消費blog：邊吃薑餅邊看免費電影</h1><p>早幾日行過鑽石山荷里活廣場，發現商場變成聖誕薑餅樂園，擺有30呎高嘅薑餅摩天輪，小妹就諗起幾年前喺巴黎讀大學嗰陣，每逢聖誕節同啲鬼妹整薑餅嘅日子。<br> 薑餅同聖誕有乜關係？相傳十字軍東征嘅時候，薑係一種好貴嘅進口香料，啲人只捨得聖誕節等重要日子食用，將薑加入蛋糕、餅亁增加風味同驅寒，慢慢成為聖誕節嘅點心；之後，歐洲出現咗「薑餅市集」，因應唔同季節售賣唔同形狀嘅薑餅。<br> 但小妹最受嘅係英國流行嘅傳說，話未婚女子食咗薑餅會遇到如意郎君。姊妹們想唔想學吓小妹炮製嘅「一見鍾情薑餅」（其實係低糖高纖南瓜薑餅），材料同份量睇附表。做法將所有材料攪勻，等30分鐘再分12份，鋪喺牛油紙上再用170度火焗20分鐘就得。<br> 差啲唔記得，荷里活公關Vicky話，送20份薑餅裝飾禮品連電影《投名狀》嘅戲飛，畀消費blog粉絲（每人戲票兩張同薑餅裝飾一件），將姓名、聯絡電話send去mailto:promotion@plazahollywood.com.hk，註明「蘋果消費blog讀者索取薑餅及戲票」，先到先得。<br> 逢周一至周四刊出</p><p>低糖高纖南瓜薑餅</p><p>材料：南瓜粒<br> 份量（12塊）：1杯（預先蒸軟）<br> <br> 材料：植物牛油<br> 份量（12塊）：2湯匙<br> <br> 材料：砂糖<br> 份量（12塊）：3湯匙<br> <br> 材料：肉桂粉<br> 份量（12塊）：1茶匙<br> <br> 材料：薑茸<br> 份量（12塊）：1.5湯匙<br> <br> 材料：鹽<br> 份量（12塊）：1/8茶匙<br> <br> 材料：自發白麵粉<br> 份量（12塊）：1.5杯<br> <br> 材料：全麥麵粉<br> 份量（12塊）：1.5杯<br> <br> 材料：水<br> 份量（12塊）：1杯</p></body></html>