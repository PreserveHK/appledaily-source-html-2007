<html><header><meta charset="utf-8"><title>「費事老人家一場歡喜」<br>城城拒帶熊黛林回家過節</title></header><body><h1>「費事老人家一場歡喜」<br>城城拒帶熊黛林回家過節</h1><p>郭富城與名模熊黛林雖然多次被拍下約會的照片，不過兩人從未公開戀情。城城昨日出席宣傳活動時揚言與熊黛林只是朋友關係，又坦言從未試過帶異性朋友見家人，他覺得要視之為結婚對象的女友才可帶回家，看來城城與熊黛林的感情仍未穩定，他寧願帶冰皮月餅回家過節，也不願帶熊黛林回家。</p><p>郭富城昨日以皇帝的姿態到金鐘為月餅品牌宣傳，同場有五位女模特兒手持冰皮月餅與城城合照，而坦言希望在46歲前成家立室的城城見到童星Jacky仔時，更盡顯父愛，親手餵對方食月餅。</p><p>提緋聞詐儍扮懵</p><p>雖然現年41歲的城城與熊黛林的緋聞傳得熱烘烘，兩人更不時被拍下約會的照片，不過城城似乎仍未肯承認對方的女友身份，昨日他被追問中秋節會否帶女友回家過節時，他便寧願帶月餅也不肯帶女友回家，城城說：「帶冰皮月餅去會熱鬧啲，過去我都從來未試過帶異性返屋企，因為一定要好穩定先，唔係帶返去媽咪會以為係終生伴侶同結婚對象，費事畀老人家一場歡喜一場空啦，媽咪亦都從來冇追問過我啲緋聞，近呢幾年佢對我成家立室嘅渴望已減低咗。」<br> 問城城現時的感情生活是否已經有眉目時，他竟然說：「一日未結婚，一日都未有眉目，自己工作放喺重心，拍拖好低調，同熊小姐係朋友，有冇得發展就隨緣啦。自己最想完成咗做音樂劇個夢想先成家立室，起碼五年後，到時自己係46歲，我唔擔心同小朋友有代溝呢個問題，因為自己都係一個大細路，總之有着落我就一定同大家講。」<br> 不過提到早前多次被拍下與熊黛林約會的照片時，城城即扮儍說：「冇可能，影到我一個人咋，我係同我個男朋友一齊，係男性朋友呀。」<br> 採訪：駱華齡<br> 攝影：仇志德</p></body></html>