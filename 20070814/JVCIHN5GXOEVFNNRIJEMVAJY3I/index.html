<html><header><meta charset="utf-8"><title>國際網絡：經濟唔好鬧布殊</title></header><body><h1>國際網絡：經濟唔好鬧布殊</h1><p>美國聯邦儲備局主席伯南克早排派定心丸，話美國下半年經濟會繼續溫和增長，出年仲會加快擴張。不過，部份網民仲係唔滿意當地經濟，nc55552喺《MSNBC討論區》話：「美國中上階層人士能夠享受經濟成果，但對於老弱傷殘或者窮人嚟講，生活就唔係咁好過。」</p><p>建築工人冇啖好食</p><p>ETexas1000講：「美國經濟好壞參半，嗰啲從事金融業、醫療保健、資訊科技，或者服務業嘅人，𠵱家生活好過三、四年前。不過，由於樓市持續放緩，建築業員工就冇啖好食。」<br> Shingletrap批評：「布殊政府淨係關照大企業同投資者嘅利益，忽略咗一般打工仔。美國好多工人被人炒咗，好難搵番同類性質、人工又同以前差唔多嘅職位。」EST51大呻：「食物同日常生活開支近年貴咗好多，但我老公4年冇人工加。」<br> 1234mike話：「布殊係我見過最無能嘅美國總統，佢容許中國鋼材大量湧入，令美國鋼鐵業呢幾年少咗成100萬個職位，好多人冇得撈。」<br> Neverleft-right回應：「一個人唔應該怨天尤人，失業就應該畀心機搵過第二份工，仲要經常為自己增值，前路由你自己創！」</p></body></html>