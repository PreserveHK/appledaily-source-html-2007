<html><header><meta charset="utf-8"><title>窩輪搏擊：作勢反彈短炒東亞C輪 - 俊樺</title></header><body><h1>窩輪搏擊：作勢反彈短炒東亞C輪 - 俊樺</h1><p>花旗股市前晚大部份時間都上升，但收市保唔住啲升幅，投資者對個市仲有好大戒心，連高盛咁大間行都受次按牽連造成嚴重虧損，你話點可以放心？<br> 市場上越嚟越多人鬧伯南克，話佢後知後覺，亦有好多人希望佢減息救市，究竟佢係咪真係後知後覺，就只有佢自己先知，作為聯儲局阿頭，要考慮嘅嘢唔單止係股市一瓣（事實上呢一瓣亦唔係佢最關注嘅），要作出減息決定並唔容易。就算佢真係後知後覺，𠵱家都應該醒晒啦，如果減息就可以救市，睇怕佢已經做咗，唔做梗有佢嘅原因，大家再諗吓係自己想伯南克減息定係減息真係可以救市？搞唔清楚呢個問題，最後都係害死自己。</p><p>港股昨日再升116點，但成交只有532億，咁樣代表乜大家都好清楚，人心仲係好虛怯，炒賣只得短線，注碼要細，止蝕同食糊都要快。<br> 東亞C輪5950：東亞（023）昨收42.25元，連續第3日喺250日線徘徊，沽壓收斂咗，有反彈條件，上望44.50元，可以買啲東亞C輪5950，昨收32.5仙，正股升上44.50元，5950應該喺43仙樓上，正股跌穿41元止蝕。</p></body></html>