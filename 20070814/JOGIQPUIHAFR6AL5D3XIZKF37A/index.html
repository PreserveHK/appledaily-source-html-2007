<html><header><meta charset="utf-8"><title>消費blog：環保紙整壞打印機</title></header><body><h1>消費blog：環保紙整壞打印機</h1><p>早排公司職員專用嘅printer壞鬼咗，迫於無奈惟有用老細嗰部printer。其實部printer兩、三個月壞一次，今次正式打柴，換咗部全新嘅，但貼住一張告示話「千萬不要用環保紙」，仲有成30個「千萬」，咁嚴重？<br> 所謂環保紙，即係print咗一面，但經已冇用，用另一面再print。秘書皇后話，頒呢道聖旨因為維修人員話，printer用環保紙好易壞，啲環保紙嘅碳粉會滴落部機裏面嘅碳鼓，部機就報銷。<br> 港九電器工程電業器材職工會技術總監孫名林話，環保紙上面嘅碳粉會令張紙冇咁滑，容易jam紙，而且，碳鼓係發熱嘅，當環保紙捲住碳鼓時，舊碳粉會遇熱脫落，掉咗落碳鼓度，久而久之碳鼓會壞：「換碳鼓嘅錢，幾乎可以買部新機！」<br> 雖然小妹都希望啲樹唔會被斬晒，但如果成日換機咪仲唔環保，再加上我唔想再用老細部printer，所謂「生不入官門」，邊個想誰成日走去老細嗰邊喎？<br> 逢周一至周四刊出</p></body></html>