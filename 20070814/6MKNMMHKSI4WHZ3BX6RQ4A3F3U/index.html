<html><header><meta charset="utf-8"><title>股場放大鏡：二線中資股一拖航科博得過 - 歐陽風</title></header><body><h1>股場放大鏡：二線中資股一拖航科博得過 - 歐陽風</h1><p>噚日港股成交進一步減少至532億銀，本來市靜都無乜股好炒，但突然一隻儀征化纖（1033）爆出狂升25%，搞到其他二三線紅籌國企股紛紛受到追捧，南京熊貓（553）升20%，成都普天（1202）升14%，申銀萬國（218）升13%。<br> 儀征就話炒私有化，其他二三線中資股又炒乜？近日多家大行已經發表報告，話美國次按危機對中國經濟影響微乎其微，香港大隻股跌因有基金沽貨套現應付贖回，基金較少沾手嘅二三線中資股，豈不安全？有關股份跌到咁低水位，自然好易吸引資金及炒家注意，而且國內股市又的確強勢，連CPI升到咁高都無事，呢類股份因此成為資金短炒焦點。<br> 二三線中資股，跌得最無理由係一拖（038），農業股基本上唔受宏調影響，但其股價近個多月由5元跌落最低3.35元，跌咗三分一，跌幅大過好多其他中資股。航天科技（031）最近調整幅度亦特大，兩個月前高位1.87元跌到0.98元，無咗近半，呢啲位就算博反彈，都大有水位可走，淡市最佳短炒出擊對象。<br> 去蒙古採鈾嘅世城（355）日前復牌並發出通告，宣佈與中核集團的全資附屬訂立意向書，合作開發鈾資源業務，並向中核集團授出認購權，可按每股0.201元認購10億股新股。</p><p>世城好消息升唔起</p><p>中核是經國務院批准成立的大型國企，也是唯一一間獲中國政府授權進行核燃料進出口及向中國核電站供應燃料的公司，地位無可懷疑。如此強勁的好消息刺激，世城也「僅」高開16%，升至0.295元後低收0.26元。如此表現，一方面反映市況仍差，另一方面卻是高位累積蟹貨太多，幾好消息都炒唔起之故。</p></body></html>