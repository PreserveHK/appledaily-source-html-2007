<html><header><meta charset="utf-8"><title>中環在線：新地公關一姐榮休 - 李華華</title></header><body><h1>中環在線：新地公關一姐榮休 - 李華華</h1><p>新鴻基地產（016）公關阿頭劉美梅（MayLau）榮休，月底離開做咗18年嘅新地，由許雲嫻（Emily）空降接任。新官來自何方？就係同新地關係密切嘅中文大學！新地同中大成日合作搞學術project，好似舊年搞諾貝爾獎得主講座，成為城中佳話，而經常傍住中大校長劉遵義去新地記招嘅，就係Emily！</p><p>郭氏少個好幫手</p><p>新地三位郭生冇咗個好幫手，但May姐屋企人就好開心，事關郭氏家族喺香港有頭有面，做公關嘅唔止要理公事，連郭家家事都要兼顧，有幾忙，大家諗都諗到。家吓May姐榮退，唔使再早出晚歸、喺假期返工，天倫樂都多啲啦！<br> 噚日華華打電話去恭喜May姐，佢話，想退休想咗幾年，有晒心理準備，加上佢打算退而不休，所以應該唔會唔慣，最開心係以後多好多時間，做自己鍾意做嘅事，包括鑽研佛學、去旅行同做義工！May姐最想做嘅義務工作，係照顧被遺棄嘅小動物，同末期病人嘅善終服務，但做之前，要做足心理準備同訓練，否則幫唔到人，分分鐘打沉埋自己，咁就頭痕！</p></body></html>