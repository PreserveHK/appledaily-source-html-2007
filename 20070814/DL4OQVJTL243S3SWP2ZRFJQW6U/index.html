<html><header><meta charset="utf-8"><title>《蜘蛛俠3》六版本搶錢
</title></header><body><h1>《蜘蛛俠3》六版本搶錢
</h1><p>你睇吓SONY將PS3個Logo都設計成《蜘蛛俠3》嘅字樣，就知佢哋對呢套戲有幾重視喇。電影上完一輪，係時候到影碟版登場，雖然SONYPicture官網仲未有公佈，不過喺㗎仔AV網已有相關資料出籠。日本喺10月17日一口氣推出六大版本，包括一Set3集Blu-ray、DVD套裝、齋DVD版、全身公仔版、半身公仔版，連UMD版都有，可算一網打盡，打正旗號食得唔好嘥！<br>&#13;</p><p>最貴Boxset逾二千港元</p><p>咁多版本入面，以DVD＋紅、黑半身像套裝最貴（約港幣$2,100），筆者反而昅實套Blu-ray版，一次過有齊3集，頭兩集以TrueHD5.1高清音源收錄，第3集更加入全無壓縮嘅PCM5.1聲道，家中套安橋SR605擴音機大派用場！<br> 雖然個人認為《蜘蛛俠3》講多過打，不過無可否認動作場面實在出色；60樓天秤救人、窄巷對戰、壓軸2Vs2等幾幕均緊張得令人喘不過氣。加上筆者近日沉淪於Blu-ray嘅聲畫享受上，故Boxset版嗰一千蚊已像潑出之水，快啲10月啦！<br> 記者：徐影龍&#13;</p><p>相關網址： http://www.watch.impress.co.jp/av/docs/20070810/spe.htm </p></body></html>