<html><header><meta charset="utf-8"><title>股路縱橫：深度調整完成泰山雄風再現 - 郭兆誠</title></header><body><h1>股路縱橫：深度調整完成泰山雄風再現 - 郭兆誠</h1><p>上月13日，泰山石化（1192）回升上0.94元的高水平（但仍低於6月18日的0.97元），公司的第2大股東華平投資亦係在該日宣佈減持5.26億股，自此之後，泰山股價就一路沉淪，近日低見0.55元才反彈，噚日收0.64元，升6仙。<br> 華平減持，令泰山股價下跌，九成九屬心理影響。華平入股泰山，又揸股票、又揸可換股優先股同認股權證，今次減持股票，只係行前三步，退番一步而已，而且減持之數，係畀咗單一機構投資者嘅荷蘭銀行。有人落車，亦有人上車，策略投資者嘅牌面冇變，一樣咁勁。<br> 今年4月升勢發動之前，泰山股價一年多以來都係在0.60元水平上落，4月中開始真正上升，好明顯係因為華平入股的效應，但之後又打回原形，去番起步位，可以話係一個好深嘅調整，現時泰山引入兩個世界級嘅策略投資者，股價可說完全冇反映。</p><p>經營情況有重大改善</p><p>唔單止咁，就以泰山嘅業務前景而論，現時股價亦係偏低得極不合理。兩大機構投資者上得車，對泰山前景自必然好有信心，一個入股價平均為0.56元，一個約0.805元，現時股價只係0.64元，確好抵買。中線上望，股價冇1.20元至1.50元，基金都唔會動心。<br> 泰山業務係石油運輸、倉庫、分銷同石油產品採購，去年超級油輪供應多令運費有壓力，但公司已因應情況而進行內部轉型，今年經營情況將有重大改善，估計07年（12月年結）盈利可達3.5億元，大增2.5倍，每股盈利7.2仙。<br> 現時集團擁有全東南亞最大的浮動油倉容量，達100萬立方米，而興建中的3個陸上油庫項目，分別位於廣東南沙、福建泉州及上海洋山，現時南沙一期及泉州一期已運作，但只佔總儲存量的1成，明年洋山一期及南沙二期亦可啓用，2010年前3個油庫可全部完成。<br> 未來3年，隨着儲存量增加，集團盈利可保持雙位數增長，1年目標價1.20元，翻一番。</p></body></html>