<html><header><meta charset="utf-8"><title>投資部落：恒指公司畀面李二公子</title></header><body><h1>投資部落：恒指公司畀面李二公子</h1><p>恒指成份股調整，最令網友意外嘅唔係交行（3328）變藍籌，而係加重電盈（008）喺恒指成份股嘅比重，刺激電盈昨升0.85%，收報4.74元。Kalayee大鬧：「恒指服務公司唔踢出8號仔唔緊要，但冇理由要將佢嘅比重由0.5%加到0.57%啫。」</p><p>加大比重另有深意</p><p>美容新丁話：「咁死啦，恒指好有機俾佢拖低晒。」Kennycomhk亦話：「乜咁搞呀，呢隻潛艇嚟㗎喎。」Lob_9都好唔明：「中國海外（688）呢啲好股就入唔到，留番隻垃圾股喺度阻頭阻勢。」<br> Johnsonhl諗：「話晒係李家二公子，點都要畀吓面。」Miragelai估：「唔通想加強恒指嘅穩定性？咁港股就唔會大升大跌。」<br> Sillyparadise好同意：「睇番呢幾年，有邊隻股好似佢咁醒，升都冇升過吖，𠵱家個個都話大調整，恒指服務公司就係貪佢唔會好似其他股咁──上上落落。」</p><p>用心良苦穩住波幅</p><p>自稱李家誠嘅網友認為：「咁就要將8號仔嘅比重增加到90%喇！咁恒指以後都可以keep住喺5%波幅上落。」<br> 儍老1就話：「擺隻8號仔喺恒指入面，係用嚟警惕股民唔好亂買股，即使係藍籌股都唔可以隨便買，真係用心良苦呀！」<br>  http://www18.discuss.com.hk/viewthread.php?tid=5005007&amp;extra=&amp;page=1 </p><p>報料站</p><p>歡迎提供網上財經趣聞，資料一經採用，酬100元。<br> 請附姓名、電話及電郵地址，交business@appledaily.com</p></body></html>