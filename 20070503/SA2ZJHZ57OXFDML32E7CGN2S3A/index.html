<html><header><meta charset="utf-8"><title>數碼達人：RicohGX100　24mm超廣角<br>一鏡拍晒皇后回憶</title></header><body><h1>數碼達人：RicohGX100　24mm超廣角<br>一鏡拍晒皇后回憶</h1><p>皇后碼頭呢個集體回憶清拆在即，唔少人都打算喺末日前，將佢拍低成「私藏回憶」；若想拍得風味啲，Rioch新推出GX100就相當合襯！前作GRDigital大得專業玩家歡心，GX100亦繼承GR系列設計精美傳統，外形懷舊得嚟，又包含最新相機技術，24mm超廣角鏡頭，更可以一覽皇后碼頭景象，而論價錢開價$4,800，更係比唔少人預期之中低，相信又會成為搶手貨。<br>記者：許福合<br>攝影：陳偉強<br>ImageGirl：Zoe&#13;</p><p>24mm配鎂合金機身</p><p>GX100與之前嘅GRDigital有幾分相似，同樣採用薄身鎂合金機身，摸上手質感相當唔錯，而按鈕編排上更係方便好用，雖然同一般卡片機相比，按鈕相對較多，但亦代表功能玩法都較多。<br> GX100要數最突破性，必然係配備一支3倍光學變焦，兼且可提供24mm超廣角拍攝鏡頭，令到拍攝時可有更多唔同玩法，尤其風景拍攝、歷史建築尤其好用！若果仲嫌未去到盡，仲可以額外選購外置廣角鏡頭，可將廣角焦距擴展至19mm。</p><p>Wide鏡測試</p><p>可拆式電子觀景器</p><p>至於像素就係達1,001萬像素，配合感光度ISO1600及光學防震系統（CCD移動方式），可抵銷震動對畫面影響，令相片可保持Sharp靚正！機背見到用上一個2.5"芒，雖然同近期幾部3"DC相比有啲輸蝕，不過GX100特別之處，係廠方設計一個可拆式電子觀景器（俗稱煙斗），可以直接插入閃燈熱靴上，並調節成水平及垂直角度，方便唔同角度拍攝，主要好處係可避免強烈陽光下，LCD睇唔清楚嘅問題，用起嚟有啲似單鏡相機一樣，實際測試感覺，觀景器反應同速度都能緊貼鏡頭移動，惟獨畫面略為偏暗，拍攝取景要計算在內。GX100除咗JPEG檔外，亦支援細機少見嘅RAW格式，對於要求極高質素用家，就有多個選擇。</p><p>機身Snapshot</p><p>專家意見</p><p>GX100操作都好爽快，對焦速度以D機仔嚟講算理想。值得一讚係拍攝背光情況，室內室外反差大，但GX100亦保持有良好反差效果，暗位同光位都出得好Details，未必部部相機能兼顧；相機自身提供24mm鏡頭，畫面已相當闊；加裝外置廣角鏡頭後，明顯拍攝角度大咗唔少，真係一鏡拍晒成個皇后碼頭，但留意相片四邊有輕微變形情況，未必人人鍾意！</p><p>Profile</p><p>CCD：1,001萬像素<br> 變焦：3倍光學+4倍數碼<br> ISO：80/100/200/400/800/1600<br> 記憶卡：SD/SDHC<br> 屏幕：2.5"<br> 電源：專用鋰電池<br> 體積：111.6×25×58mm<br> 重量：220g</p><p>GR系列相機經典</p><p>GR系列係Rioch135mm菲林機中經典，機身設計承傳自94年R1，差不多18年歷史！當中最出名是01年款的GR1v，纖薄機身擁有24mm超廣角鏡，當年除單鏡機外，好少細機仔能及，加上鏡組出色，相片顏色特別「標」，成為經典，新款DC都要翻抄佢款，都唔係冇原因！</p></body></html>