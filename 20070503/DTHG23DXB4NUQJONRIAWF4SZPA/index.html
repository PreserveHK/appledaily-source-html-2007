<html><header><meta charset="utf-8"><title>獨特自煮：罐頭鮑煮餸<br>中和鹹味記得落糖</title></header><body><h1>獨特自煮：罐頭鮑煮餸<br>中和鹹味記得落糖</h1><p>全城狂追劇集《溏心風暴》，一到夜晚9點半，就黐住個電視唔肯走。成日睇住鮑魚海味，心癢癢想食。不過要煮鮑魚又真係太煩，買隻亁鮑返屋企又要曬又要等，曬好又要發，閒閒哋搞三五七日。好在有罐頭鮑，即開即食唔使等，價錢又平，但鹹味較重，煮嗰陣記得落些少糖呀！<br><br>記者：梁學文　<br>攝影：譚盈傑</p><p>鮑魚炒野菌</p><p>需時：20分鐘　<br> 價錢：$40/4人份<br> <br> 材料：罐頭鮑魚2隻（切粒）、唐芹4両、冬菇2両、鮑魚菇2両、秀珍菇2両、蠔油2茶匙、生粉2茶匙、水1/4杯、紹酒1/4杯、鹽/糖各1茶匙、蒜茸2茶匙、葱1條（切碎）<br> <br> 做法：起油鑊將3種菇炒至8成熟撈起備用。用1茶匙蠔油/生粉/1/4杯水煮鮑魚幾分鐘。用蒜茸/葱起鑊，加入所有材料/鹽/糖略兜，最後加剩餘的蠔油/紹酒兜勻便可。</p><p>番茄鮑魚豆腐湯</p><p>需時：15分鐘（未計煲湯時間）<br> 價錢：$60/4人份<br> <br> 材料：罐頭鮑魚2隻（切片）、番茄1個（切粒）、豆腐1磚（切粒）、草菇4両、大眼雞1條（煎香備用）、薑1粒、水6碗<br> <br> 調味：鹽/糖各1/2茶匙</p><p>做法：先將草菇、豆腐、番茄汆水，然後加入已煎香的大眼雞/鮑魚，再加入6碗水/薑，煲2小時後加調味即成。</p><p>鮑魚小海皇</p><p>需時：20分鐘　<br> 價錢：$40/4人份<br> <br> 材料：罐頭鮑魚2隻（切片）、蝦亁2両、帶子2両、黃瓜4両（切片）、辣椒少許、蒜茸2茶匙、麻辣醬2茶匙、鹽/糖各1茶匙、蠔油2湯匙<br> <br> 做法：先將鮑魚、蝦亁、帶子汆水撈起備用，加入1/2茶匙鹽/糖煮熟黃瓜。用蒜茸/麻辣醬/辣椒起鑊，將所有材料落鑊兜勻，再加蠔油、1/2茶匙鹽/糖炒至亁身即成。&#13;</p><p>蒜茸鮑魚蒸勝瓜</p><p>需時：20分鐘<br> 價錢：$40/4人份<br> <br> 材料：罐頭鮑魚2隻（切片）、勝瓜2條（切件）<br> <br> 蒜茸醬：鹽/糖各1茶匙、蒜茸3湯匙，攪勻後炒熟備用。&#13;</p><p>做法：勝瓜切件後，將鮑魚/蒜茸醬放上面，然後隔水蒸約6分鐘即成。</p><p>罐頭鮑點煮？</p><p>罐頭鮑一買返屋企就食得，如果嫌唔夠腍，最好喺煮之前用熱水或上湯煮一煮，或者隔水蒸多1個鐘。</p><p>點揀？</p><p>南非約$250/12頭<br> 南非鮑魚鮑魚味重啲，唔係太鹹。<br> <br> 日本約$350/12頭<br> 日本鮑魚夠大隻，口感比較好，價錢亦較高。<br> <br> 澳洲約$200/12頭<br> 澳洲鮑魚鹹味較重，煮的時候要注意調味。</p><p>注意事項：</p><p>1.罐頭鮑唔同亁鮑，12頭係指1罐入面有12隻鮑魚。<br> <br> 2.揀罐頭鮑魚無得睇真身，所以最好揀買大牌子，好似鑽石牌屬較有口碑的品牌。</p><p>示範：周記避風塘朱師傅
</p></body></html>