<html><header><meta charset="utf-8"><title>求驗客手記：日聯明星賽球迷選人三浦知良喜成「票王」 - 求驗客</title></header><body><h1>求驗客手記：日聯明星賽球迷選人三浦知良喜成「票王」 - 求驗客</h1><p>日本人果然重情重義，喺8月4日舉行嘅日聯明星賽，該國球迷可於網上投票，揀選自己心水嘅球星入選明星隊，點知暫時東岸明星隊嘅前鋒位置，「票王」竟然係效力「包艇」球會FC橫濱嘅40歲前國腳三浦知良，唔到你唔服！</p><p>中山雅史亦有支持</p><p>儘管三浦知良拎過亞洲足球先生，亦係首個登陸意甲嘅日本人，但呢啲都係咸豐年前往事，而且其後佢到克羅地亞、澳洲等聯賽落班，成績一般。勢估唔到今時今日都成4張嘢嘅三浦，依舊深得國民愛戴，即使FC橫濱仲喺榜尾掙扎，佢本人聯賽亦未開齋，但佢喺明星賽球迷選舉，竟得票近21,000張，東岸前鋒排名壓新晉國腳卷誠一郎、我那霸和樹等人，真係薑越老越辣！<br> 除咗三浦，磐田山葉39歲鋒將中山雅史，喺西岸前鋒亦排第3，約有13,000名支持者，僅次於當紅嘅矢野貴章同佐藤壽人；當然，呢場係明星賽唔係元老賽，名單中亦有唔少新名字，好似千葉市原新人水野晃樹、清水心跳嘅藤本淳吾等，前者暫為全聯盟票王！</p></body></html>