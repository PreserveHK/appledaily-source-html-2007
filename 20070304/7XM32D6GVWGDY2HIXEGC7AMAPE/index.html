<html><header><meta charset="utf-8"><title>金手指：圍毆美樓啦啦隊 - 孫柏文</title></header><body><h1>金手指：圍毆美樓啦啦隊 - 孫柏文</h1><p>孫柏文相信，當今世上最支持「無時無刻都應該買花旗國樓」嘅機構，就肯定係花旗國地產經紀協會NationalAssociationofRealtors（NAR）。即係話最支持「無時無刻都應該買花旗國樓」嘅人，就應該係佢哋嘅發言人。<br> 好多時，我覺得網上有好多「非《金手指》fan屎」，出嚟點名批評孫柏文，例如有啲網友耐不耐就會講吓舊年7月，我叫人買熊證。雖然有時我都覺得吃不消，不過比起花旗國地產經紀協會嘅發言人，我諗我嘅待遇比佢好好多。呢個發言人叫DavidLereah，無時無刻都叫人去買樓，不過因為咁就觸怒好多網友。有個網友甚至開咗個網上日誌（www.davidlereahwatch.com），去「監察」DavidLereah嘅啦啦隊言論。<br> 我見到DavidLereah「咁紅」，當然即刻幫佢起起底，睇吓點樣先至可以「咁紅」。原來，一睇Amazon.com嘅紀錄，DavidLereah喺05年寫咗本《買樓必勝》嘅書。見到時，我心諗：「任何人都會睇錯市，何必要圍毆佢呢？」<br> 再睇Amazon.com嘅紀錄，DavidLereah原來喺00年都寫咗本《買科技股必勝》嘅書。見到時我再諗：「任何人都會睇錯一兩次市，何必要圍毆佢呢？」<br> 不過睇到最後，原來，DavidLereah喺今年4月又有一本新書出版，主題就係「熟悉地區趨勢，任何市況都買樓必勝」。大家明白點解啲網友要圍毆佢啦？<br> 金手指網誌： http://phatdat.blogspot.com </p></body></html>