<html><header><meta charset="utf-8"><title>金手指：滙豐今應盡驅魔 - 孫柏文</title></header><body><h1>金手指：滙豐今應盡驅魔 - 孫柏文</h1><p>今日，滙豐（005）就會公布業績，相信又會再次賺好多個億。不過滙豐喺06年幾好賺都好，孫柏文相信市場今日最終嘅焦點，都會放喺滙豐對未來業務情況嘅預測，特別係佢哋喺花旗國嘅業務。即係現稱為HSBCFinance，03年收購嘅HouseholdInternational（HI）。<br> 相信冇人可以反對，經過上次「處女盈利警告」之後，滙豐今時今日嘅花旗國業務，已開始變成市場認為係個「流血不止嘅傷口」。如果要打個比喻，市場將會覺得滙豐同HSBCFinance嘅關係，有如（13）和黃同3G嘅關係。呢種「公司傷口」流嘅不單止係公司嘅錢咁簡單，乜嘢公司都會輸錢，最重要係，究竟「輸錢」係唔係反映一啲更深層次嘅公司文化、管理問題。<br> 滙豐喺短短嘅四年前，即03年，買專做放債畀啲「還款能力低債仔」subprimelending生意嘅花旗國HI，到04、05年大量放債畀「還款能力低」嘅花旗國人買樓。當時，已經有好多外國嘅財經口水佬警告，話呢班「還款能力低」嘅人，還款能力好似好強嘅理由，係因為有一個節節上升嘅樓市，令呢班債仔可以將自己間屋變成提款機去還錢。只要樓市升到頂，開始逆轉，呢班「還款能力低」嘅人就會開始走數。借錢畀佢哋嘅單位，就自自然然會出現好多壞帳。</p><p>當然，滙豐呢幾年來都冇聽呢啲忠告做事，可能因為滙豐覺得以上嘅分析係錯。不過，現在公司花旗國業務開始出事，市場絕對可以好持平咁問滙豐：「歸根究柢，係唔係買錯HI？係唔係根本唔應該喺花旗國面對40年以來，最低嘅1%利息，去買一壇『樓市逆轉就大鑊』嘅生意？」</p><p>「魔鬼」已經上身</p><p>一間公司管理層做咗錯嘅決定時，最極端嘅解決方法，就係更換管理層。大家可能會問：「滙豐唔係啱啱換咗花旗國業務嘅總裁咩？」係就係換咗，不過被炒嘅人係HI啲舊將，問題根本唔係邊個人可以避免HI車毀人亡，問題係邊個人叫股東上呢部車先？當時拍板要買HI嘅滙豐管理層，除咗走咗去Vodafone嘅JohnBond前主席之外，其他嘅人都仲喺度。<br> 一路以來，好多香港人深信不疑「長線買滙豐必勝」，而且亦因為呢個信念豐衣足食。其實點解「長線買滙豐必勝」？背後真正原因係滙豐嘅管理班底，可以不斷喺公司發掘、製造有實力嘅新領導班子──「滙豐人」。而滙豐股價除咗賬面值之外有嘅溢價，某程度上都係反映「滙豐人」存在嘅價值。<br> 如果市場開始發覺，「滙豐人」機制出現問題，冇辦法再信呢個系統，不過又因滙豐股權分散，根本冇可能從投票方法取替「滙豐人」。唯一方法「投不信任票」，就係將股票賣出，到時公司同股價都會幾有問題。<br> 最後，滙豐已被HSBCFinance呢隻「魔鬼」上身，今日，管理層要面對投資者，希望佢哋把握呢個機會，大大力幫公司驅魔！股價一次過見底，好過慢慢出現「不信任」危機。<br> 金手指網誌： http://phatdat.blogspot.com </p></body></html>