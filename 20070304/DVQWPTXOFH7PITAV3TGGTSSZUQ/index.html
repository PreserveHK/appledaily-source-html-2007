<html><header><meta charset="utf-8"><title>轆-Book：拆利是「執」靚架車<br>豐儉由人</title></header><body><h1>轆-Book：拆利是「執」靚架車<br>豐儉由人</h1><p>細個嗰陣阿媽叮囑要過咗正月十五先可以拆利是，但時至今日，好多人都奉行「邊𢭃邊拆邊使」政策，結果搞到想儲起啲利是錢都唔得！不過，我今年好聽阿媽話，決定過咗正月十五先一次過拆利是，皆因喺新年前「娶咗個老婆」（買車），想用利是錢嚟幫佢裝身、扮吓靚。其實幾百蚊有幾百蚊玩，幾千蚊有幾千蚊玩，想「執」靚個「老婆」，的確係豐儉由人。<br><br>記者：陸伊琳　<br>攝影：陳盛臣、楊錦文　<br>模特兒：天泳</p><p>$1,000以下　主攻汽車精品</p><p>我同你都唔係明星BB，無幾十萬利是錢走去買新車，但原來身懷一千幾百元的利是錢，都可以幫部車扮靚靚，就好似女仔扮靚一樣，係咁易化個淡妝，塗吓唇膏咁，等部車可以扮得靚啲嚟𠱁吓自己開心。<br> 查實由$100起至$1,000嘅汽車精品配件，款式選擇可以話係多不勝數，先有卡通人物如HelloKitty、阿童木、賤兔同Snoopy嘅紙巾盒套、手掣套、座椅套，佢哋嘅價錢都只係一百幾十，將座駕粉飾成為一部「主題車」，相信$1,000有找。此外，車廂離子除臭、殺菌器亦只係$100至$300左右，小小利是錢都可以醫部車嘅「臭狐」。若然想喺操控上有更好表現，只要花$300，就可以買到一個簡單電子整流器，裝咗之後部車行得更順。</p><p>$1,000-$3,000　車身護理無花痕</p><p>普遍𢭃利是都係𢭃到呢個Range嘅數目，用呢個Budget嚟「執」靚架車，可以做到嘅嘢亦好廣泛。先講最大路就係洗車打蠟，市面上有啲汽車美容中心幾百元已有以上全套服務，但襯住新年流流有利是，對座駕亦不要太孤寒，有美容中心提供深層漆面護理加深層車廂消毒護理，2項服務加埋$1,776，可修護輕微嘅花痕，車廂內每一吋都不見塵，一次見效，就好似做咗一個貴價專業Facial一樣，亦比普通嘅效果顯著及持久。再豪啲可以選擇$2,888嘅研磨抗花保護膜，做完之後猶如新車一樣。<br> 外表靚晒，你想幫部車進補，將部車嘅性能發揮得更好？換下偈油、清洗引擎、再加引擎保護劑等，全套服務$1,500，行起車上嚟爽好多。此外，千幾蚊換音響亦得，附有藍芽功能、USB接駁嘅音響價錢，都係$1,000至$3,000不等。</p><p>$3,000-$5,000　換尾喉增性能</p><p>富貴一族，可花3千多元玩吓入門嘅電子嘢，例如加裝增壓器、加強電壓電線和換火嘴，全套$3,222，好處係可以令馬力發揮到最盡，行車時更爽更順。玩開HondaJazz嘅朋友玩法就更多，呢個Budget足以換條勁嘅尾喉、穩定車架嘅頂Bar、換埋過濾芯都仲得，盛惠$3,999！</p><p>售賣點：<br> （a）SPEC-R（23628007）<br> 地址：紅磡下鄉道32A康富大廈地下<br> <br> （b）AES汽車配件用品（23910370）<br> 地址：旺角黑布街80號地下<br> <br> （c）JAS專業汽車美容（22956333）<br> 地址：銅鑼灣謝斐道391-407號新時代中心地下</p></body></html>