<html><header><meta charset="utf-8"><title>亞視辣盡無綫高層<br>盧海鵬影射3男傍志雲</title></header><body><h1>亞視辣盡無綫高層<br>盧海鵬影射3男傍志雲</h1><p>亞視處境新劇《十六不搭喜趣來》昨日開工大吉，由扮嘢泰斗兼主角盧海鵬親率一眾藝員主持拜神儀式，據知該劇將借娛樂圈麻雀大賽玩殘無綫，既有老翻阿姐「方明圓」、六嬸「江小姐」和女高層「陸易寧」等登場，鵬哥更大顯扮嘢真功夫，戴假髮兼硬谷酒凹扮影射無綫高層陳志雲的「陳智能」，更有假王賢誌、崔建邦及鄧健泓為他爭寵，令人笑爆嘴。</p><p>下周踏入66歲的盧海鵬是電視台扮嘢鼻祖，近日他被亞視委以重任，在昨日首天開拍、玩殘無綫又笑盡政界的45集處境新劇《十六不搭喜趣來》中，盡顯扮嘢真功夫、一人分飾六角，當中有男有女，造型搞笑。</p><p>假陳生谷酒凹</p><p>前日鵬哥到亞視總台試造型，他先搽厚粉、戴眼鏡及假髮，硬谷酒凹，以一身老西配蘭花手動作，扮影射無綫風頭躉高層陳志雲的「陳智能」；除此之外，他又打煲呔扮「曾敏全」、白眉寒背的「董伯伯」及過去也演繹過的徐小鳳造型等，同樣維肖維妙。<br> 《十》劇劇情講述娛圈吉祥三寶，即「福祿壽」譚詠麟、曾志偉和陳百祥，立志為演藝界老弱藝人謀求福利，決定舉行麻雀大賽，大批圈中紅人參賽，各大公司高層乘機互片，故出場「紅星」極多，有鮑起靜扮阿姐汪明荃，吳浣儀扮六嬸、寶珮如扮樂易玲、樓南光扮杜琪峯、江美儀扮Mani霍汶希、伍偉樂和戚黛黛則扮「鋒芝」等。<br> 據知劇中部份情節擺明玩無綫，例如有老翻王賢誌、鄧健泓和崔建邦爭相傍實陳智能，相當抵死，監製楊紹鴻昨日說：「各地電視台都做過呢類型嘅喜劇，友台都做過《娛樂插班生》啦，唔係得罪人就OK。」</p><p>假栢芝嗌老公</p><p>至於放盡扮嘢的鵬哥則笑說：「扮嘅角色可以睇番video同雜誌參考，扮乜嘢到時會上身，係留意模仿人物嘅小動作，好似扮陳志雲要扮佢廣播員嘅聲線，佢係好斯文、好書生嘅造型。」此劇將於本月31日晚首播。<br> 昨日《十》劇首天開工，下午鵬哥率一眾以扮嘢造型亮相的藝員出席拜神儀式，麥家琪和樊奕敏分別扮紅線女及白雪仙，扮張栢芝的戚黛黛則說：「最難係聲線，惟有靠小動作，好似撥頭髮，成日嗌老公老公。」<br> 採訪、攝影：林妃、何永寧、卓寶花</p><p>話你知：老翻娛圈紅人</p><p>亞視新劇《十六不搭喜趣來》明玩無綫，故劇中甚多無綫高層及演員成為被玩角色。<br> <br> 模仿人物：陳百祥　角色姓名：陳發揚　演繹藝員：姜皓文<br> 模仿人物：鄧健泓　角色姓名：鄧善恆　演繹藝員：翟鋒<br> 模仿人物：王賢誌　角色姓名：韓源志　演繹藝員：朱健鈞<br> 模仿人物：崔建邦　角色姓名：徐劍江　演繹藝員：蔡國威<br> 模仿人物：曾志偉　角色姓名：甘智禮　演繹藝員：快必<br> 模仿人物：狄娜　角色姓名：Tina　演繹藝員：張文慈<br> 模仿人物：黃柏高　角色姓名：何伯滔　演繹藝員：鄭恕峰<br> 模仿人物：王晶　角色姓名：王星　演繹藝員：劉錫賢<br> <br> 資料來源：亞視</p></body></html>