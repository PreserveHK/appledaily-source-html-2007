<html><header><meta charset="utf-8"><title>中環在線：喬布斯最可敬CEO - 李華華</title></header><body><h1>中環在線：喬布斯最可敬CEO - 李華華</h1><p>華華去做訪問，都見唔少行政總裁（CEO），最深印象嘅，當然亦係對香港人嚟講影響最大嗰一班大孖沙，好似李超人、香港股神李四叔，同埋新地（016）郭氏三兄弟等。不過，除咗香港「出品」嘅CEO，全球嚟計，最受歡迎、最令人敬佩嘅又係邊個呢？唔係股神畢菲特，而係IT界嘅精神領袖喬布斯。<br> 喬布斯嘅影響力有幾大，唔使華華多講，睇佢重返蘋果電腦後，推出嘅iMac幾受歡迎就知，佢今個月初先至俾《財富》雜誌評選為「全球25位最具影響力商界領袖」嘅榜首人物，噚日環球公關公司凱旋發報咗個調查，發現嚟自全球11個國家，受訪嘅2750個具影響力嘅人士當中，有6個國家都揀喬布斯為最敬佩嘅CEO，多過維珍航空嘅布蘭信。<br> 雖然，喬布斯喺老家美國唔夠股神畢菲特攞到17%票數咁勁，只係做阿二，但加拿大、德國、法國同巴西等國家嘅受訪者，都覺得佢最掂。無他嘅，自從佢97年9月重返蘋果電腦，蘋果嘅股價就不斷創新高，至今升咗33倍。</p><p>有責任預防暖化</p><p>講番個調查報告，其實主要想睇吓企業同行政總裁嘅角色同責任，發現今時今日嘅CEO，唔係話幫公司搵到錢就得，一個令人敬佩嘅CEO，更重要有慈善精神、進取心同埋道德操守，歐美國家甚至認為大企業嘅CEO，同政府一樣有責任預防全球暖化；而美國人就覺得，CEO主要責任之一係提供足夠嘅醫療保障畀員工。<br> 比較有趣嘅係，已發展國家如中國、巴西同印度等，對大型企業同佢哋嘅CEO比較信任，好似中國咁，受訪者對CEO嘅信任超過三成，比民選官員、非政府組織嘅幹事及新聞工作者都高，但喺英、美及德國等地，CEO嘅可信程度都不足一成。</p><p>全球最令人敬佩CEO調查</p><p>國家：美國<br> CEO（得票率）：畢菲特（17%）、喬布斯（14%）<br> <br> 國家：加拿大<br> CEO（得票率）：喬布斯（13%）、布蘭信（12%）、畢菲特（11%）<br> <br> 國家：英國　CEO（得票率）：布蘭信（40%）<br> <br> 國家：德國　CEO（得票率）：喬布斯（19%）<br> <br> 國家：法國<br> CEO（得票率）：喬布斯（12%）、布蘭信（11%）<br> <br> 國家：意大利　CEO（得票率）：阿曼尼（24%）<br> <br> 國家：西班牙　CEO（得票率）：喬布斯（14%）<br> <br> 國家：印度　CEO（得票率）：米塔爾（45%）<br> <br> 國家：中國　CEO（得票率）：李嘉誠（29%）<br> <br> 國家：巴西　CEO（得票率）：喬布斯（29%）<br> <br> 國家：阿根廷　CEO（得票率）：喬布斯（26%）</p><p>企業道德未達標</p><p>CEO不易為，因為大家嘅要求越嚟越高，凱旋環球企業個調查亦都睇吓大家對一間大企業嘅要求去到邊，而呢啲大企業又達唔達到大家嘅要求，結果係──差強人意。<br> 喺中國及已發展國家嘅人，都覺得一間大企業為環境帶來貢獻、決定合乎道德標準、對員工提供公平報酬及誠懇溝通，都比賺錢更重要，不過，啲企業都未能符合佢哋呢啲期望，相差最多嘅就係「依從道德標準」呢一欄，差距43%，呢樣嘢，令華華諗起百佳油魚，可以話係一個典型例子。</p><p>企業不符期望嘅地方</p><p>依從道德標準<br> 重要程度：86%　表現：43%　差距：-43%<br> <br> 誠懇溝通<br> 重要程度：83%　表現：41%　差距：-42%<br> <br> 為員工提供公平報酬<br> 重要程度：85%　表現：43%　差距：-42%<br> <br> 為環境帶來貢獻<br> 重要程度：79%　表現：34%　差距：-41%<br> <br> 經企業公益活動回饋社會<br> 重要程度：3%　表現：34%　差距：-29%</p><p>李嘉誠拋離畢菲特</p><p>前日港台徇眾要求重播《傑出華人系列──李嘉誠》訪問，噚日又有個調查報告發表，李嘉誠成為中國人心目中最敬佩嘅CEO，你話李超人幾咁受人歡迎。根據調查，李超人獲接近三成嘅中國受訪者支持，得票率遠遠拋離第二位嘅股神畢菲特，股神只獲得9%支持。受訪者讚李超人「能以無比嘅魄力與決心，將遠見實踐並締造業務佳績。」<br> 喺最敬佩嘅中國企業CEO嘅調查中，李超人同樣亦以29%高票當選，排名第一，其次，就係早幾個月喺香港掛牌上市，阿里巴巴（1688）主席馬雲，得票率8%，第三及第四位，就分別係中移動（941）嘅王建宙同聯想（992）嘅楊元慶，獲得6%支持，第五位就係招商銀行（3968）嘅馬蔚華，有5%得票率。<br> <br> 電郵：mailto:LiWaWa@AppleDaily.com</p></body></html>