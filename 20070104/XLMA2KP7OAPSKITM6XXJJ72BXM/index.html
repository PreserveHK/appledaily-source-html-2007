<html><header><meta charset="utf-8"><title>𡃁仔竟用德國相機$890　跌爛唔肉赤</title></header><body><h1>𡃁仔竟用德國相機$890　跌爛唔肉赤</h1><p>全民皆Blog，小朋友都唔例外。十歲的Sammi平日喜歡將自己的生活瑣事影下來放在Blog上，用的不是甚麼Canon、SONY等大牌子的相機，而是一部500萬像素德國JENOPTIK數碼相機；用Pentax鏡，SONYCCD、3倍光學變焦都唔係重點，最難得係$900有找，爸爸話平平哋俾囡囡發揮創意，唔小心跌爛都唔會肉赤喎！<br>記者：馬靜兒<br>攝影：何家亮<br>Model：Sammi、蓉蓉&amp;William</p><p>德國品牌　走平價路線</p><p>$890一部數碼機，即時有疑問，究竟掂唔掂？而且未聽過JENOPTIK喎。係，佢係新打入香港市場的德國品牌，同系列的700萬像素JD7210c也只是$1,300，明顯走平價路線。這部JD5210c像素最高只有500萬，夠唔夠？𠵱家好多機都已有1,000萬像素。攝影師說，平日唔係曬poster，500萬像素曬4R相都夠用啦！</p><p>天生唔靚仔　實而不華</p><p>論外形，無SONY和Canon咁型仔，鏡頭不算特別銳利，但色彩都算豐富。ISO最高只有400，一般的攝影模式和白色平衡都有，顯示屏都是一般的2.5吋，相片質素唔差，但按掣反應慢了一點。講到尾，啱小朋友影snapshot用。</p><p>公仔介面　夠cutie</p><p>其實，小朋友影相基本都只是按掣，function多寡不太重要，但相機的介面全是可愛的公仔icon，小朋友最啱用。看圖識function，Sammi看到都覺得user-friendly，懂得用不同的模式影不同的相。<br> Sammi：「我平日喜歡影大自然的花草，可以用花花掣（微距）；影一家人的合照就用人像掣；影棉花糖就用食物的模式，都唔太難。」小朋友始終對其他function不大熟悉，如要設定像素、ISO、白色平衡等，就要爸爸幫手。「其實，我只係想平日自己影低日常生活，將相放在自己的blog，畀同學仔睇咋。」</p><p>抵買因為用CCD</p><p>嘗試找同級機比較，但很困難，價錢差不多，但沒有JD5210c的靚料，所以都是不比算了。我們說JD5210c抵買，因為它是用CCD，不是用Webcam的CMOS，加上有Pentax鏡和SONYCCD，是有質素的平價機。<br> JENOPTIK於91年在德國成立，旗下的Optic部門有光學和雷射等生產線，又擁有CarlZeissJena的技術，所以要生產一部數碼相機根本不是難事，何況今次是用Pentax和SONY的組件，不用龐大開發費用，令售價比同級低很多。</p><p>Sammi教用不同模式</p><p>影勞作用食物模式：<br> 用食物模式影低細妹和我的勞作，色彩好鮮艷，下圖係拍下我的自畫像。</p><p>由微距至3倍變焦</p><p>大自然的花草係Myfavour，微距可近至15cm。</p><p>短片模式　細妹開心</p><p>部機係我嘅！有時可以幫細妹影短片，𠱁佢開心。</p><p>夠Wide玩自拍</p><p>我就是屋企的攝影師！</p><p>讚：</p><p>用兩粒2A電芯，比其他用專用電池的相機方便。</p><p>彈：</p><p>1.小朋友影相最易手震，但這機沒有時下流行的防手震功能。<br> 2.無人面對焦（喂！幾百元想點呢？）</p><p>JENOPTIKJD5210cPROFILE：</p><p>像素：500萬像素<br> ISO：50/100/200/400<br> 焦距：37.5mm至112.5mm<br> 光圈：F2.8-5.2<br> 變焦：3倍光學變焦，4倍數碼變焦<br> 顯示屏：2.5吋（15萬像素）<br> 電源：2A電芯兩粒<br> 記憶卡：SD/MMCslot<br> 尺寸：89.5×61.3×27mm<br> 重量：128g<br> 價錢：$890<br> 查詢：29198790</p></body></html>