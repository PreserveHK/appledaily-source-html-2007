<html><header><meta charset="utf-8"><title>揭老中青五大韓國美人榜<br>網上搜奇：金泰希被踩唔夠班</title></header><body><h1>揭老中青五大韓國美人榜<br>網上搜奇：金泰希被踩唔夠班</h1><p>喺過去半個世紀，好多事物都不停轉變，就連審美眼光都有所不同，最近韓國網友們嚴選過去半個世紀嘅「韓國第一美人」，雖然大家可能對60年代至80年代嘅韓國美人認識唔深，但「雙金」金喜善同金泰希被選為90年代同現代嘅美人典範，相信大家都會認同。<br> 阿Net先講吓獲選為60年代第一美人嘅金智美，58年出道嘅佢至今拍片超過400部，仲喺00年攞過第20屆影評獎嘅功勞獎。至於70年代嘅鄭允熙曾經喺81年攞過大鐘影后，但過去近20年都冇再拍片喇。至於80年代嘅黃信惠就曾經同安在旭拍過韓劇《天生緣份》，近年專注打理自家內衣品牌。</p><p>金喜善重開網站</p><p>相比起其他前輩，金泰希似乎喺演藝事業上冇乜突出成就，又有網友喺「韓劇社區」討論區度問點解2000年代表唔係宋慧喬等靚女，不過都有唔少網友力撐希妹，大讚佢有氣質，echo00001話：「純天然的才有資格說漂亮，金泰希當之無愧啊。」阿Net認為希妹畢竟出身自名牌首爾大學，總算美貌與智慧並重。<br> 至於90年代嘅大美人金喜善，自從上月宣佈即將結婚後，將個人網站暫時關閉，不過大前日網站終於重開，金喜善仲話會將待嫁嘅幸福心情同網友分享喎。<br> 版主：阿Net<br> 本欄逢周一至五刊出<br> <br> 嚴選韓國第一美人<br> 網址： http://pann.nate.com/b1819679 <br> 網友討論<br> 網址： http://www.kdocn.com/bbs/thread-243901-1-1.html </p></body></html>