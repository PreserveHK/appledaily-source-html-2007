<html><header><meta charset="utf-8"><title>金手指：花旗國樓市爆煲學英文 - 孫柏文</title></header><body><h1>金手指：花旗國樓市爆煲學英文 - 孫柏文</h1><p>上個禮拜，孫柏文小休一周，亦因為小弟想發掘多啲新一代嘅財經口水佬，所以就搵咗好鍾意《世說新經》嘅方嘉誠，同埋有好多《高明邏輯》嘅高明輝寫吓財經大事。孫柏文當然有同大家一樣，睇咗呢兩位後輩寫嘅嘢，而我只可以話：「長江後浪推前浪、青出於藍勝於藍！」<br> 如果唔係因為我有雄厚嘅忠實、忠誠fan屎支持，就算我寫得幾差都不離不棄，相信我今日都有可能冇得再用隻《金手指》為大家篤、篤、篤。不過，我相信對一啲比較保守嘅讀者嚟講，上個禮拜睇呢個欄位，可能畀咗大家一個「theslightlyinsanerunningtheasylum青山醫院被輕度思覺失調人士接管咗」嘅感覺。不過，我已經番咗來，青山醫院已經俾我呢個thoroughlyinsane接管番，所以大家唔使擔心。<br> 入正題之前，最後想同掛住我嘅fan屎講：「I'vemissedyoutoo！」<br> 今日，我想同大家分享上個禮拜小休時，學過嘅英文。其實，小弟嘅父母親，被殖民政府薰陶同洗腦，覺得學英文大晒，所以就喺我小時候推咗我去讀啲「國際學店」，亦令我變成個啱啱好、僅僅可以照顧自己嘅雙語文盲functioningbilingualilliterate。所以我就要終身學習，希望可以彌補小時候嘅不足。</p><p>Subprime　啱啱低過頂級
</p><p>第一個想同大家分享嘅英文字，就係subprime。相信絕大部份香港人，一生人裏第一次接觸prime呢個字，肯定係喺扒房。Primebeef，即係「頂級牛肉」，prime亦即係「頂級」。而sub呢個字，就係解釋為「啱啱低過」，所以subprime就可以繙譯成為「啱啱低過頂級」。<br> 大家今時今日見到subprime呢個字，只因花旗國樓市當中有呢樣嘅按揭貸款類別。大家都知道，金融投資「毋需係好嘢，只需要抵買」，如果大家去扒房食飯，叫primebeef要300元，不過侍應生同你講：「啱啱低過頂級嘅牛肉subprimebeef，只係差少少，不過平好多。」相信大家都可能心郁郁，會去叫。<br> 不過如果大家有機會去廚房睇睇，先至知原來所謂subprimemeat，係用老鼠肉做嘅。而大家要謹記用subprimemeat去形容老鼠肉同primebeef頂級牛肉嘅分別，技術上係冇錯。所以孫柏文都要讚一讚諗呢個「subprime按揭」，去形容一啲完全唔應該借錢嘅人，佢哋嘅按揭貸款風險。</p><p>Alt-A　另類頂級</p><p>不過subprime都尚算好，起碼明刀明槍話自己係sub。今日，再同大家講下一環將會爆發斷供潮嘅花旗國按揭貸款，Alt-A按揭。相信大家都知乜嘢叫「A」，如果係A級，亦即等如頂級，A級貸款亦即等如借錢畀啲薪高糧準，大把還款能力嘅人。而「Alt」就係alternative縮寫，alternative可以解釋為「另類」，即係話「Alt-A按揭」可以繙譯成「另類頂級按揭」。<br> 大家可能會問：「頂級就頂級，何必要搞個『另類』出嚟？」問得好！點解「Alt-A按揭」要加個「Alt」上去，係因為申請Alt-A按揭嘅人，申請時毋須提供入息證明，申請人話自己薪金（statedincome）係一就一，係二就二，話自己有錢過李嘉誠都得。所以，如果個個人都係講真話，呢批按揭就係A級，不會因為唔同傳統A級，申請人冇提供入息證明，所以就要加「另類」上去，變成Alt-A「另類頂級按揭」。<br> 大家要謹記，Alt-A同subprime按揭喺05、06年已佔花旗國按揭市場超過30%，好多千億美元，所以我問大家係唔係仲有排煩？<br> 今日就解釋住Alt-A同subprime呢兩個英文字，聽日再繼續。</p></body></html>