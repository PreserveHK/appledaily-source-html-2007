<html><header><meta charset="utf-8"><title>回歸10年百人誌<br>尖東末代大班：北地歡場打殘香港舞國</title></header><body><h1>回歸10年百人誌<br>尖東末代大班：北地歡場打殘香港舞國</h1><p>「生意難做！生意難做！」稱得上是高級夜總會的，全港死剩五間：新杜老誌、大富豪、富都、俏佳人和超級大亨，曾蔭權說當下是二十年來最好景；但自言可能是尖東舞國最後一代大班的AlanMa則說：「家陣係二十年來最衰，夜生活場所最慘淡嘅時刻。」　記者：蔡元貴</p><p>AlanMa出身於香港高級夜總會鼻祖「中國宮殿」，70年代開始在紙醉金迷的大魚缸裏打滾，縱橫舞國三十多載，看透夜尖東的風雲聚散。他一度轉行，在台灣經營飲食生意，1999年台灣大地震，又回歸香港，再度投身老本行。時不我與，重操故業的AlanMa，偏偏遇上大舞廳的式微。</p><p>客人都往深圳澳門去</p><p>2004年，走過沙士低谷，香港各行各業起死回生，零售、旅遊、飲食等行業都復蘇了，就是夜總會斯人獨憔悴：「尖東以前越夜越輝煌，間間夜總會都好旺，餐廳、的士好多生意做。𠵱家？個個場都好淡，攞支機關槍入嚟係咁掃，鬼影都掃唔到隻；一落到街，的士多過客，司機喺度呱呱叫！」<br> 為了穩定香港信心，鄧小平在九七前說過保證香港五十年不變，馬照跑，舞照跳。回歸才十年，舞客都往深圳、澳門去了。打殘香港舞國的，正是偉大的祖國：「回歸之後，夜生活嘅環境變咗，啲客個個北望神州，香港嘅舞小姐，俾祖國佳麗搶晒生意。」<br> 算不清喜訊還是壞事，九七以來，業內謔稱「陀地妹」的土生土長香港舞小姐，買少見少。原因卻非關港女心智成熟了，道德高尚了：「𠵱家好難請人，冇人入行，唔係話香港啲女仔高貴咗，唔做呢行，而係呢行搵唔到食。」<br> 十載冬夏，舞場桃花依舊，人面全非：「以前啲小姐好興預支人工，做死一個場，儲夠錢就收山，佢哋真係搵到錢，事關多大豪客，張張枱都醒五百、一千。𠵱家嗰啲唔同諗法，掙幾多使幾多，亦都唔會跟住一個媽咪，所以𠵱家已經冇咗金牌媽咪呢樣嘢。」</p><p>以前小姐賺十萬八萬</p><p>八、九十年代，夜尖東就是銷金窩，夜總會可以賺大錢，競爭激烈，老闆捨得一擲數十萬元撬走對手的當紅媽咪，因為以前舞小姐有跟住一個媽咪搵食的習慣，請得一位金牌大班，就等於招攬得一眾高質美女。回歸之後，「帶女過檔」這回事已經不存在：「舞照跳？跳就仲有得跳嘅，不過唔知跳得幾耐！」<br> 黃金歲月裏，小姐每月閒閒哋賺十萬八萬元，今時今日的小姐工資中位數大瀉至二萬元：「唔好話小姐，連侍應都今非昔比。嗰時啲客係咁塞錢入佢哋個袋度，塞親都一嚿水，淨係貼士都好過份人工，𠵱家冇喇！」<br> 他又發現，自從澳門開放賭權，賭場與娛樂場所事業蒸蒸日上，昔日在尖東夜總會燒銀紙的大豪客，都逐一「失蹤」。舊有的豪客走了，沒有新的補充。內地開放自由行旅客來港，帶旺旅遊業，卻沒有娛樂場所的份兒：「上面（內地）大把夜總會，人仔（人民幣）又升值，玩都留喺上面玩喇。試過有個內地客上來玩，用港幣埋單，叫我哋找人仔畀佢。唉！十年風水輪流轉，我哋𠵱家唔夠大陸爭㗎喇！」<br> 「回歸前，行內好樂觀。阿爺話五十年不變，大家都相信上面唔會郁香港，冇可能搬晒大陸嗰套落來。」　AlanMa所指的樂觀時代，是中國城晚晚佳麗數百、消費過百萬的豪情世代。回歸後未夠十年，中國城已轉戰濠江，再過四十年，會是怎樣的光景，AlanMa說：「到時我哋嗰代退晒休，我睇都唔會有人接棒！」<br> 回歸10年倒數66日</p></body></html>