<html><header><meta charset="utf-8"><title>金手指：王晶vsBT洪流 - 孫柏文</title></header><body><h1>金手指：王晶vsBT洪流 - 孫柏文</h1><p>王晶先生在電影文化界常被視為二流甚至下流，但我哋唔可以否認，香港人睇佢嘅戲，係會被牽引出喜怒哀樂，呢種能力非一個二流或下流嘅人能夠做到，但佢就有呢種能耐。<br> 王晶作品之所以咁成功，係因為佢嘅電影就係一塊照妖鏡──將香港人最醜陋、最矛盾嘅一面，赤裸裸咁呈現出來。<br> 孫柏文都好似大家一樣，對佢嘅認識，係從電影中佢嘅角色而來，例如老千片中嘅老奸巨滑，或者係追女仔系列中嘅好色之徒，但幾日前，我有機會親睹一面，仲係要做番佢自己──漢傳媒（491）股東特別大會上，佢以漢傳媒行政總裁嘅身份出席。<br> 喺記者發問時間，我好想將心中對於傳媒、對於創意工作嘅問題，問吓呢位前輩。因為早前我去立法會，出席3億元電影基金嘅諮詢會，提出目前創意工業面對科技洪流，一個工業如果需要資助先可以生存，不等於呢個工業嘅products根本冇人要咩？與此同時，政府卻話，要揼水拯救，等同鼓勵後生仔入錯行，到時基金彈盡，呢班入錯行嘅後生仔更加死路一條。<br> 當日我喺立法會見到十一個電影人，但無論佢哋嘅聲線及語氣幾咁積極肯定，但最終都係話，「最重要係政府立法打BT。」所以，我想知王晶呢位喺商業上咁成功嘅前輩，點睇個創意工業，於是就問佢。</p><p>為股東乜都試</p><p>王晶話：我會繼續拍劇拍電影。<br> 不過，我覺得拍電影已經冇得做，咁啲劇集同電影會唔會有productplacement？<br> 王晶：有諗過，為咗股東利益，乜都要試。<br> 對於佢嘅積極、開明態度，我都有幾分感動。<br> 呢個時候，王晶又補充：我哋主攻大陸市場；大陸市場龐大，我哋唔可以一條橋食到尾。一個香港藝人無論喺呢度有幾紅，過咗長江以北可能已經唔出名；去到黃河以北，啲人仲以為</p><p>唔再用video形式</p><p>講到呢度，我忍唔住問佢有冇作品通唔過審查。佢話：未試過，不過為咗股東利益，如果覺得過唔到，會喺度橋嗰陣時決定唔做。<br> 而事實上，王晶過去嘅作品，已經證明佢好夠膽在審查制度下，挑戰香港人嘅價值觀。只不過，喺大陸嘅審查機制下，最可惜嘅就係佢為人民做照妖鏡嘅角色已淡化，嗰種以自嘲去紓緩社會壓力嘅效果降低，祖國人民嗰碗心靈雞湯搞到淡而無味。<br> 我問佢嘅最後一個問題係：在商言商，漢傳媒面對BT及Youtube呢啲科技嘅挑戰，佢會點做？王晶作為資深電影人，當然一開始就講咗個電影從業員嘅「指定答案」：希望政府立法打BT。不過，佢嘅聲線就令我覺得標準答案之下嘅實質層面係──咁易就好！<br> 跟住，佢提出較積極嘅做法：其實，我哋已經唔將劇集或電影以video形式賣畀消費者。如果有個人咁神心，集集睇集集錄，然後製成BT上載同人分享嘅，咁佢咪叻仔囉！<br> 嘩！一聽到，就已經覺得佢勁！呢個係我第一次聽到一個電影人採取咁積極嘅態度、為咗科技洪流帶來嘅挑戰而去變陣。雖然我知道，呢個唔係百分百完美嘅計劃，但絕對算好嘅起步點，好嘅開始。佢加入漢傳媒只不過幾個月，所以仲未見特別嘅成績，但作為一個久唔久會扮《精裝追女仔》入面被收縮水揦到四肢抽搐嘅馮淬帆咁猛叫身邊女性「姐姐，姐姐」嘅麻甩仔，我絕對期待王晶先生嘅佳作。<br> 金手指網誌： http://phatdat.blogspot.com </p></body></html>