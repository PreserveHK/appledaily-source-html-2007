<html><header><meta charset="utf-8"><title>金手指：迎熊貓　點回禮 - 孫柏文</title></header><body><h1>金手指：迎熊貓　點回禮 - 孫柏文</h1><p>早排，孫柏文講過有隻喺德國叫做Knut嘅北極熊大熱，不過就累死咗隔籬隻熊貓。咁啱得咁蹺，祖國噚日送咗一對熊貓嚟香港，可惜香港市民對熊貓嘅來臨好似唔係好熱烈歡迎。大家可能會問：「點解北極熊就大熱，熊貓就被冷落。」上次都講過，原因就係中國政府嘅保育政策成功，穩住咗熊貓嘅繁殖率，熊貓就好似90年代嘅科技股一樣，炒完晒之後價值下降；而北極熊就好似𠵱家嘅原材料股一樣，因為全球暖化而食中個浪，被炒起。<br> 不過，我今日想講嘅唔係IT同原材料股，其實，今日孫柏文想宣布從今開始，會不定期咁做一個「如果孫柏文係特首系列」，就當為自己未來嘅競選政綱鋪路。雖然我仲未到30歲，距離《基本法》要求嘅40歲仲爭十年多，除非中央釋法，釋到「四十歲」連我都可以做特首。</p><p>編號象徵前殖民地</p><p>講番正題，孫柏文在此承諾，如果做特首，見到今次四川送咗兩隻熊貓畀香港，他朝一定回禮，所以未來香港嘅海洋公園會開個「應用生物科技中心」，研究點樣大量繁殖中華白海豚。事成之後，回番兩條中華白海豚畀四川，同時為咗凸顯香港嘅前殖民地身份，兩條中華白海豚嘅編號，分別係「007」同「008」。<br> 最後，希望白海豚保育政策成功，令到四川人民對中華白海豚，好似香港市民對熊貓一樣。<br> 金手指網誌： http://phatdat.blogspot.com </p></body></html>