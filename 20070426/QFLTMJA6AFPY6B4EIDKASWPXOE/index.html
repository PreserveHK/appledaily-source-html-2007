<html><header><meta charset="utf-8"><title>型於外：NewBalanceM1400　魔鬼誘惑</title></header><body><h1>型於外：NewBalanceM1400　魔鬼誘惑</h1><p>深海之中，除咗鯊魚，魔鬼魚亦極有殺傷力。提起佢，大家都心驚驚，就連DiscoveryChannel的鱷魚先生歐文都死喺佢尾下。更大殺傷力係魔鬼魚殺入潮流界，你睇NewBalanceM1400最新出嘅「TheStingray」系列都用魔鬼魚皮製造，全球限量得1,584對，極罕當然就極貴，定價盛惠$3,000，相信一推出之後又係另一款貴價炒鞋王。魔鬼魚上到岸，佢對你荷包殺傷力仲大呀！</p><p>罕！一條魔鬼魚做一對鞋
</p><p>NB「千系」中，由推出至現在，以M1400位列品牌最受歡迎系列之一；還記得今年一月熱帶魚"Fishshoes"系列的燈魚、小丑魚及鰈魚面世後，賣斷炒斷，𠵱家可以話去到「想見都難」的地步。唔知NB係咪食過翻尋味，將呢兩樣元素集合一齊，應該都算係今年最無敵的配搭。最近即刻推出第二波「TheStingray」，設計是以NewBalance1400復古鞋款和魚皮為藍本，由日本NewBalance旗下最頂尖的33位設計師組成的精英部隊——SuperTeam33一手策劃，用魔鬼魚真皮製成，全球限量發售1,584對，一款兩色，黑色及海軍藍色，每款792對。SuperTeam33向來喜以貴價料和特別設計為賣點，今次呢款鞋，賣成$3,000，之所以咁矜貴，除了鞋身用了魔鬼魚真皮外，關鍵就係在於鞋款左腳腳踭正中位置的珍珠色眼睛圖案，呢個象徵魔鬼魚背部的星狀標記，就係魔鬼魚的白色印記，每條魚得一點，即係一條魚造一對鞋，都咪話唔巴閉。而且魔鬼魚皮一向襟用，據講分分鐘可以用100年，牛皮都係用得30年咋！買咗返嚟，未必捨得着，可能用來收藏仲有價值！</p><p>DetailsCheck！</p><p>話明係SuperTeam33，設計當然夠晒特別，就連鞋盒都玩一餐，以水族館箱為主題，鞋盒的蓋面用了一條魔鬼魚伸展一對巨大魚鰭於海中暢游的圖案，對鞋就係條魚，等你成缸拎返屋企慢慢「欣賞」，係誠意之作。</p><p>NBM1400小歷史
</p><p>NB推出的鞋款中，較受歡迎的有576、577、580等。M1400在80年代面世，初期未有大量生產，但一推出，旋即成為旗艦焦點鞋款，並於1994年首次推出復古鞋款。M1400以舒適見稱，氣墊和緩震系統極佳，是跑鞋愛好者的最愛。M1400已經有好一段日子沒有推出新款，如今捲土重來，更配以少有魔鬼魚皮獨特設計，賣得貴都唔係無道理嘅！</p><p>其他當炒M1400！
</p><p>M1400向來都係受歡迎系列，推出過的鞋款必受熱捧，始終鞋迷認為NB「千系」矜貴啲。無錯，佢將會繼續矜貴落去，因為M1400已經停產，升值潛力將直線上升。今次「TheStingray」魔鬼魚貨量仍然少，買唔到不如睇睇其他M1400當炒鞋款！</p><p>熱選NB繼續睇
</p><p>除了M1400外，NewBalance仲有其他型號特別受歡迎，例如580、576等，皆因到目前為止佢哋總有不少新款新色推出，如果計潮流程度，呢啲款仲潮過M1400，不嬲都好得㗎仔歡心，好似藤原浩、窪塚，屋企至少有一對，近排又有一批新款推出，買唔到M1400，又想繼續撐NB做佢Fans，不妨考慮呢啲新星。</p><p>NB580×Undefeated×Hectic×Stussy，擺明係炒鞋款，上年年尾乘Undefeated於日本登陸而推出，一面世又係斷晒市，各水貨舖幾度入貨。鞋面上有Undefeated的Logo鞋扣，甚為搶眼。墨綠主色調，撞得較低調。$2,280（A）</p><p>576黑色皮版銀色"N"字Logo，比普通版576較貴，鞋踭NB獨門緩震技術"ENCAP"避震膠。$1,099（A）</p><p>NBSBC「W」哨牙仔鞋頭，70年代復刻版，上星期到港，暫時只有少數水貨舖有售。鞋款與一般的NB有所不同，跑鞋格更明顯，鞋底雖較薄，但較輕盈。$699（B）</p><p>NB1500，「千系」另一受歡迎鞋款，復刻版，唔係SELL功能避震，純粹賣款。除了啡白，還有黑灰、紫黑兩色。$1,250（B）</p><p>NB580黑色絨面×桃紅Logo$2,980（A）</p><p>上星期新到NBA01螢光綠，另有螢光粉紅，鞋身以毛巾料和尼龍為主。此鞋款現時只限日本市場，香港都唔係間間水貨舖有入貨，如果要買，都要訂先有。$899（B）</p><p>「TheStingray」魔鬼魚售賣點：D-mop<br> 地址：銅鑼灣京士頓街8號B舖　<br> 查詢：22034130<br> <br> （A）Attitude（27700073）<br> 旺角潮流特區B18<br> <br> （B）Footstep（21481143）<br> 始創中心2樓233-236號舖</p></body></html>