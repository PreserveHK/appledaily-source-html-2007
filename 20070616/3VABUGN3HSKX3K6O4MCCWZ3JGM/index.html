<html><header><meta charset="utf-8"><title>專家：正常好難撞得冧</title></header><body><h1>專家：正常好難撞得冧</h1><p>【本報訊】本港結構工程師劉志宏指出，任何跨海或跨河大橋的設計都「預咗有船撞」，橋躉被船撞斷，在工程學上是不能接受的事：「一條正常嘅橋好難撞得冧，所有橋躉都有保護設計。」</p><p>本港橋躉堅固似起樓</p><p>劉志宏以香港東區走廊和青衣橋為例，每條橋躉的水平線位置，都有加厚的石屎躉包圍：「石屎躉唔係一大嚿水泥咁簡單，而係有地基嘅建築物，好似起樓咁堅固。」<br> 青馬大橋更不可能發生這種事，因為青馬橋根本沒有落水的橋躉。劉志宏說：「青馬橋所有橋躉都係座落喺陸地嘅，每個橋躉都可以抵禦比自己重量過千倍嘅撞擊力。」他續指，橋躉的安全設計不止保護大橋本身，也應考慮船隻安全：「好似以前起喺海面嘅啓德跑道咁，沿海都有霧燈，船隻喺大霧中都可以睇到，唔會撞到。」</p><p>內地無統一抗撞標準</p><p>有內地專家相信，被撞毀的一段橋躉沒有預計大船經過，可能採用了較低的安全系數。新浪網引述一名姓李的北京市市政工程設計研究總院橋樑專家稱，發生坍塌的部份不屬於主航道，只允許小型的船隻經過。主航道橋躉的抗撞擊系數，要求肯定比輔航道高。<br> 廣東省政府稱九江大橋坍塌事故原因已初步查明，有關運沙船違規操作駛入非主航道。該名北京專家說，全國的橋樑沒有統一的抗撞擊系數要求，內陸河流的抗撞擊系數可能只按照二、三千噸的船隻設計。</p></body></html>