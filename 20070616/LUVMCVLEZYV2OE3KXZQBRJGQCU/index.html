<html><header><meta charset="utf-8"><title>星爸唔易做<br>黃宗澤父憶10磅毛孩出世　好似噚日發生</title></header><body><h1>星爸唔易做<br>黃宗澤父憶10磅毛孩出世　好似噚日發生</h1><p>身高5呎11吋、體重180磅的黃宗澤，在黃爸爸黃港義的眼裏，從來沒長大過。黃港義記得兒子出生時，是個面毛長頭髮多的黑BB，眨眼26年光景，他一直把所有關於兒子的回憶鎖進腦海。<br>吳文忻因削骨整容備受議論，吳爸爸卻張開臂彎，化身保護神，為女兒擋風雨；被傳整容隆胸的葉翠翠，同樣獲葉爸爸默默支持；廿四孝老竇蘇志威拖着女兒Yumi溜冰，小Yumi眼仔睩睩說：「我最愛爸爸。」家有四隻化骨龍的鄧梓峰，對做湊仔公甘之如飴。<br>不管是星爸爸、富爸爸、窮爸爸抑或平民爸爸，一家人開心就好。<br>祝今天父親節快樂。<br><br>「難離難捨想抱緊些，茫茫人生好像荒野，如孩兒能伏於爸爸的肩膊，哪怕遙遙長路多斜。」<br>節錄陳奕迅《單車》</p><p>作為家中獨子的黃宗澤（Bosco），雖然自幼父母離異，但隨母生活的他難得跟父親黃港義感情極佳，不時一起飲茶，來個一盅兩件。60歲的Bosco老竇黃港義，從事塑膠廠市場部多年，他talk得玩得，但感性起來，跟兒子是倒模一樣。<br> 黃港義不諱言當初建議兒子做牙醫，Bosco卻選擇入娛樂圈，實在吹漲：「當時我有少少失望，佢入行後經過咁多風風雨雨，只能講一句：自己盡力做，唔好畀自己太大壓力；成功當然好，唔成功唔緊要，仲後生仲有時間，可以諗其他出路。」<br> 囝囝演戲，老竇當然捧場，也知道囝囝和胡杏兒因合演劇集《我的野蠻奶奶》而傳出緋聞，對此黃港義笑說：「唔知係咪受新聞影響，覺得佢兩個幾入戲，有個自然感，我未見過胡小姐真人，如果Bosco有咁嘅機會、有咁嘅福份都好開心，咁大個仔，唔畀壓力啦。」</p><p>讚杏兒靜法拉嫩</p><p>記者向黃港義出示黃宗澤三位緋聞女友胡杏兒、陳法拉和徐子珊的玉照，看看他覺得哪位靚女最襯他的囝囝，嚇得黃宗澤即時搭嘴：「嘩，出架生㖭，點答都死，老竇小心！」黃港義想一想才說：「三個都襯，各有各靚。陳法拉有少女感覺，徐小姐好活潑，胡小姐文靜啲，有個女仔係佢哋三個混合體就正啦，呢個一定係新抱。」黃宗澤哈哈笑說：「我老竇幾醒！」<br> 其實在父母心裏，永遠都覺得兒女長不大，黃港義也一樣：「我幾懷念Bosco細個，佢讀小學時，我對佢讀書幾勞氣，我同佢講過，如果考到第一名，你要求乜嘢都買畀你，因為佢未試過考第一或者十名內，每次至少兩科唔及格。到佢中一下學期，佢突然同我講『我考到第一，你係咪乜都買畀我？』我話買飛機都得，跟住佢攞張成績表畀我睇，真係考第一！我問佢想買乜嘢，佢話『老竇，講笑咋，讀書我自己㗎。』突然間，我發覺自己老咗，佢大個咗咯。」</p><p>離婚感虧欠兒子</p><p>黃港義很愛兒子，但深心處埋藏了對Bosco的虧欠，他說：「同佢媽咪分開嗰日到𠵱家，對個仔有少少虧欠，但我從來冇同佢斷絕來往，同佢媽咪分開咗都係好朋友，當年大家都後生，處理問題唔理智。個仔由出世到𠵱家，我冇忘記過任何嘢，佢出世時9磅14安士，全間BB房入面，最長、最黑、最多面毛、最濃頭髮嘅係佢，呢啲回憶仲好似呢一、兩日發生咁。」<br> Bosco從不怨爹哋，父親再婚，他也跟「阿姨」很好感情，他說：「我從來冇嬲過爹哋，嗰時自己都識諗嘅。我老竇值90分㗎，差10分係佢冇同我一齊住，爸爸唔鬧我，又冇打我，係講道理，係個仁慈嘅老竇。爸爸好就得人，但正正係佢缺點，唔夠硬淨，唔識拒絕人，熱心又耳仔軟。」<br> Bosco續說：「我呢個做仔嘅啱啱及格，同老竇有講有笑，但欠缺多啲見面、多啲電話，成日掛住做嘢，做完嘢攤屍，不過我會改，同埋我會盡量做好自己，唔好令佢擔心。」<br> 採訪：朱倬誼<br> 攝影：陳慧安<br> 場地：蓮香樓</p></body></html>