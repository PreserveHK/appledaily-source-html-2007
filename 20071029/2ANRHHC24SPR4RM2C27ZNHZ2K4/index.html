<html><header><meta charset="utf-8"><title>漫畫工地<br>精神自由最終回</title></header><body><h1>漫畫工地<br>精神自由最終回</h1><p>愛漫畫之人，都是被漫畫天馬行空的世界吸引，作者發揮想像力，表現在畫面上，讓讀者得到閱讀滿足，不過，漫畫家都是人，要「開飯」，基於市場問題，要迎合大眾口味，都會在創作上作出不少妥協，這種妥協，對一些人來說，是枷鎖。為了讓無限創意躍現紙上，有人寧走一條被視為另類、但更自由、更能領略漫畫樂趣的路，以享受精神歡愉。<br><br>記者：張一豪　<br>攝影：陳盛臣、楊錦文</p><p>因為另類　所以海闊天空</p><p>自06年3月起，藝術中心展開了「漫畫工地」計劃，推出多項活動，包括幾米的原畫展、本地漫畫交流等，為漫畫愛好者不斷帶來本地與世界各地漫畫之間的交流，更加感受到漫畫世界的海闊天空。這次為計劃的閉幕活動，展出原稿、漫畫書、動畫等作品。同場還有中、港、日、韓四地50位漫畫家先後為此計劃而繪畫的作品《漫畫家的慾望》，融合不同城市的漫畫創意，為「漫畫工地」作總結。</p><p>今次終於輪到我哋出場，我係來自韓國嘅白鐘敏，有人抬舉我係漫畫詩人，因為我擅長表達自己嘅情感，這可能同我患過精神病有關。</p><p>係！韓國畫另類漫畫一啲都唔易，市場空間好細，我李敬錫90年代中已從事地下創作，為畫漫畫吃過唔少苦，所以描繪低下階層有一手。</p><p>講漫畫點少得日本，我係幫過村上春樹畫插圖嘅友澤Mimiyo，除咗漫畫，我都有做兒童繪本創作，幫補一下。</p><p>日本漫畫喺國際知名，市場都成熟，所以有好多出路，韓國就好唔同，好似我高寧逸，曾經為參與學生運動喺服兵役期間被開除，諗到頭爆將佢畫成漫畫，都要擔心市場。</p><p>的確，喺日本會比較幸運，雖然非主流市場唔大，但有成熟讀者群支持，都可以維持到，而且好似我本秀康，除咗畫漫畫，仲可以畫插圖，又做CD封面設計，當中都可以搵到自己嘅創作空間。</p><p>不過市場還市場，我哋畫漫畫嘅動力，係來自自由自在嘅創作世界，選擇一啲較偏門嘅題材，就係對創作嘅一種堅持，我哋希望無拘無束咁創作，真真正正享受思想自由嘅樂趣，盡情喺漫畫世界入面翱翔！</p><p>日本熟了</p><p>一提到漫畫，好多人都會想起日本，的確，對漫畫人來說，日本也是一個比較好生存的地方，「我本來畫插畫，但因十分欣賞《GARO》的漫畫家TSUGE義春，所以95年嘗試畫漫畫，結果被取錄加入。我喜歡畫些富懷舊色彩又充滿童真的漫畫，感覺就如50、60年代手塚老師剛出道時期流行的樣子，但如果光靠畫這類非主流漫畫，很難維持生計，所以我亦有做插圖和設計工作。」本秀康在日本有一定知名度，最近更替小學館畫主流漫畫《WildMountain》，因是非主流出身，編輯都任他自由創作。原來他是許冠傑和泰廸羅賓的粉絲，來港都會搜羅他們的舊碟，所以漫畫內加入外星人襲香港的場面。<br> 友澤Mimiyo亦受惠於在《GARO》畫漫畫，「我讀文學，因跟《南君的戀人》作者內田春菊是好友，有時做她助手，92年被邀嘗試畫漫畫而出道。」99至04年旅居法國時，無意中給村上春樹看中，邀請替《吃飽了木天蓼的貓兒小玉》畫插圖，後又跟法國龐比度藝術中心合作出繪本，又替芝加哥音樂人JimO'Rourke設計唱片封套的插圖，因多元化的工作，支持她有空間去繼續享受非主流漫畫創作。</p><p>韓國崛起
</p><p>同為追求自由創作，但在韓國，這一份自由，要花很大的氣力，3位打到來港的韓國非主流漫畫家異口同聲說走了好多崎嶇路，而且靠畫漫畫，絕無可能餬口。「我們日常為了支持創作，要做繪圖兼職賺取生計，即使我出道較早，有些出版都是印少量到咖啡店、網吧寄賣。」前輩李敬錫先發言。「因市場細，有些有實力的韓國漫畫家都去了日本發展，加上很多人都喜歡看國外漫畫，本土空間收縮，但我們都堅持，因為想透過漫畫，講我們真正想講的事。」高寧逸十分堅定。漫畫雜誌《SAI》的出現，令情況有點改善，「起碼有個固定發表的地方。」白鐘敏對現況充滿希望。<br> 《SAI》是由做過漫畫家的金大中和前漫畫公司老闆曹璟淑在02年合資創辦，10多年前，韓國電影都從實驗中進步，到現在已成熟，他們相信漫畫都一樣，只要有有心人去做，市場會變。</p><p>日、韓另類漫畫展</p><p>「漫畫工地」計劃的閉幕活動展覽，分《FantastiC──日本另類漫畫展》及《NewRisingStar──韓國另類漫畫展》兩個部份，展出漫畫原稿、出版物及動畫等。<br> 日本部份今次引入花熊裕作、栗原高志、本秀康、西岡兄妹、逆柱Imiri、友澤Mimiyo等6位日本知名的另類漫畫家的作品原稿，部份更得京都國際漫畫博物館力撐，特別展出日本漫畫超過百年的歷史發展，是在港首度曝光的項目。<br> 韓國部份亦是本地首個韓國另類漫畫匯展，會展出包括︰白鐘敏、崔鏡珍、朴建熊、高寧逸、李敬錫、鄭松熹、金銀星等7位新世代各具風格的漫畫家原稿，題材多元化，從自身、家庭、童年到人際關係，可更進一步了解近年韓國進步中的獨特漫畫文化藝術創作。</p><p>漫談心聲</p><p>白鐘敏：喺韓國要發展另類漫畫，真係好辛苦，不過透過創作可以表達情感，係一種享受。你話儍都好，無錢都仲要畫。<br> <br> 李敬錫：我最高興係可以堅持到我嘅理想，而且仲開始見到成績，漫畫唔止係兒童嘅玩意，對我嚟講仲係一種好好嘅表達方式。<br> <br> 高寧逸：無錯，經濟上，我哋可能唔可以大魚大肉，喺其他人眼中好似失去一啲錢帶來嘅自由，但係我哋可以做到自己鍾意嘅事，精神上完全自由。</p><p>雖然韓國漫畫市場唔大，另類漫畫市場更細，但我哋呢幾年無白費，漫畫家同市場都喺度進步緊。漫畫本身有自己嘅文學性同藝術性，既然韓國電影可以喺世界舞台上大放異彩，我相信總有一日韓漫都可以！</p><p>用漫畫去表達已經過去嘅童真同時光，或者跟人分享自己嘅興趣同快樂，本身已經係一件好快樂嘅事。</p><p>雖然媽媽嘅漫畫唔係我嘅至愛，但我都為我媽媽而自豪，我將來都會做個漫畫家。</p><p>將自己天馬行空嘅心思變成漫畫固然係樂趣，將生活中嘅點滴，例如育兒嘅快樂變成漫畫，亦係一種滿足。</p><p>專業幾句<br>玉皇朝副主席溫紹倫</p><p>雖然同睇開嘅漫畫有啲唔同，但其實主流同另類嘅分野會越來越唔明顯，因為𠵱家漫畫市場分眾十分細，而且都會有讀者。
</p><p>漫畫家利志達</p><p>幾得意，而且我喺睇原稿嘅時候，仲發覺一個好有趣嘅地方，原來日本人仍然用咪紙植字，哈哈哈。
</p><p>漫畫《首都高速》主編鄺世傑</p><p>支持呢一類嘅漫畫交流，有機會可以接觸呢啲咁另類嘅創作十分難得，可以講係大開眼界，啓發我哋嘅創作。</p><p>日期︰即日至11月25日（10:00am-8:00pm）<br> 地點︰灣仔藝術中心4、5樓包氏畫廊<br> 費用：免費入場<br> 查詢︰25820200&#13;</p></body></html>