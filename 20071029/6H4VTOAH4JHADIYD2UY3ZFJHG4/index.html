<html><header><meta charset="utf-8"><title>雲妮肌膚再生險毀容</title></header><body><h1>雲妮肌膚再生險毀容</h1><p>金像女星雲妮絲惠嘉（ReneeZellweger）喺圈內係人所共知嘅愛靚唔愛命女星，呢排佢先後出席有份配音嘅新戲《蜜蜂電影》（BeeMovie）首映時，阿Deep發現佢唔單止剪咗短髮，塊面仲紅得好犀利，《每日郵報》網頁話佢喺首映前特別去做咗個長達3小時嘅肌膚再生facial，可能做得過量，搞到灼傷皮膚。</p><p>網友批新形象</p><p>雲妮畢竟已經38歲，可惜佢一直唔想俾人睇到自己歲月催人嘅一面，喺3年前開始，每次出席公開場合，都會去做肌膚再生美容以保持青春。由於美容過程會用到含有維他命嘅氧氣噴霧，殺死晒面上嘅細菌，所以都幾辛苦，兼且美容後6小時內絕唔可以接觸陽光，否則會帶嚟嚴重嘅反效果，報道就話今次雲妮可能整過龍，搞到弄巧反拙。<br> 網友認為雲妮嘅新形象越搞越衰，新髮型令佢睇起嚟更老，網友Victoria仲好殘忍咁話：「雲妮塊面照出佢嘅將來，演藝事業玩完！」相反網友Diane就見佢好似減肥過度，變得骨瘦如柴，所以話好擔心雲妮嘅健康喎。<br> 版主：網盜王尊尼Deep<br> 本欄逢周一至五刊出<br> <br> 網址： http://www.dailymail.co.uk/pages/live/articles/showbiz/showbiznews.html?in_article_id=489856&amp;in_page_id=1773 </p></body></html>