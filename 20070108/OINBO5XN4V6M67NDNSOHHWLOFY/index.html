<html><header><meta charset="utf-8"><title>嘩！新Tech：65吋睇AV　胸大過頭</title></header><body><h1>嘩！新Tech：65吋睇AV　胸大過頭</h1><p>65吋Plasma，畫面闊度達5呎，靚不靚？靚、好正㖭。相對現時LCD電視一定好好多，相反售價$88,800是一個考慮。<br>　　值不值得？要視乎你怎樣看，我很喜歡這部65吋Plasma，再肉緊一點，我化身成不能不買的AV迷，手頭雖有$88,800，但新年就到，要留一點錢，所以要買，最好用信用卡免息分期，24個月，每個月$3,700。每月付出$3,700，換取震撼力極高的畫面，令你每日掛住回家睇電視，不再去電影院、卡拉OK、行街睇衫（每月出去玩28日計，每日$132），慳回來的，應該不止$3,700。加上65吋Plasma超晒班，兩年內LCD的分割技術未必追得上。<br>攝影：陳陶鈞<br>Model：Peggy</p><p>睇AV夠震撼</p><p>65吋，最震撼是睇AV，一旦遇上少女大特寫，個胸好像跳了出來，與電視距離8呎，個胸口仍然大過我個頭，呢位少女仲響沙灘跑跳㖭，我個頭就不斷上下咁郁……</p><p>畫質靚過LCD<br>黑位100%純黑</p><p>Plasma的黑白色對比一向較LCD大，用Plasma睇碟睇電視，黑位是完完全全的黑色，不像LCD般黑得嚟會有光，播夜景和燈飾，畫面靚好多。</p><p>色彩層次感高</p><p>睇電視最重要係色彩層次，這部Plasma畫面灰階高至4,096級，較一般Plasma高，層次較一般Plasma豐富。</p><p>普通DVD都OK</p><p>今次試播放普通DVD，測試效果，雖然畫面質素不及高清碟播出的效果，但層次依然分明。當然啦！否則邊個會買高清碟呀！</p><p>可惜……只有一個HDMI</p><p>很多高清的LCD都有2個HDMI，方便插上DVD機和遊戲機，但這部只有一個HDMI，每次要駁來駁去，好彩有仲有DVI和COMPONENT，用時三選一。</p><p>記者試睇後評語</p><p>市場推出全高清電視，以LCD居多，Plasma一向較少，Pioneer和日立最大都只有50吋，今次Panasonic推出的65吋全高清Plasma十分少有。找來身形細細粒，只有五呎二吋的Peggy；瞓身跟它比較，都只是僅僅超過其長度少少咁多，65吋Plasma十足十一張單人床，當然擁有咁大部高清Plasma，又點會捨得咁早瞓，當然要狂煲碟和打爆機才肯罷休。</p><p>跟LCDTV相比，黑位更細緻。</p><p>光度比LCD高，可視角度是180度，比一般的LCD睇多一點。計來計去，高清Plasma比高清LCD強很多。不要忘記，這部是全高清（1080p），擁有65吋Plasma電視，當然要配部高清DVD機，Panasonic的職員說，這部Plasma最啱用來睇Blu-ray。嘩！今次仲唔大條道理買部PS3返屋企日打夜打，睇埋Blu-ray碟啦！<br> 記者：馬靜兒</p><p>TH-65PF9WKProfile</p><p>屏幕：65吋（16:9）<br> 解像度：1920×1080p<br> 畫面灰階：可達至4096級<br> 對比度：5000:1<br> 影像端子：HDMI、DVI、色差<br> 體積：925×1554×99毫米<br> 售價：$88,800<br> 查詢：信興（27333888）</p><p>電視從來無人嫌大，65吋的高清Plasma，距離8呎都可以睇晒，但有無諗過，最好用來做咩好？</p><p>街訪<br>打PS3片彎</p><p>Alan：「用來玩PS3，RidgeRacer7。畫面咁大，片彎感覺都勁爽，像真度高很多。」</p><p>睇鬼片嚇餐死</p><p>Ivy：「睇戰爭片啦，逼真好多，或者睇《魔盜王２》，有八爪魚怪打沉船夠震撼。」</p><p>一班人睇英超</p><p>Yan：「最好買定大袋零食開Party，一大班人睇英超聯，唔使再去酒吧睇波。」</p><p>玩Wii打網球</p><p>Christy：「用來玩Wii啦！玩網球好呀，不過要小心唔好甩手，掟爛部電視就好傷。」</p><p>睇靚仔</p><p>Peggy：「睇演唱會，仲要睇劉德華演唱會，睇佢有幾型仔。」</p></body></html>