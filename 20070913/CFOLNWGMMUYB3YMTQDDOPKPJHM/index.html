<html><header><meta charset="utf-8"><title>花心漢‧舞蹈家‧大隻仔<br>港男三雄爭上位</title></header><body><h1>花心漢‧舞蹈家‧大隻仔<br>港男三雄爭上位</h1><p>出爐香港先生總冠軍袁偉豪由當上模特兒之初已恨入娛樂圈，故決定以參選港男作捷徑，參賽期間他被揭緋聞及種種舊賬，馬上乖乖公開道歉補鑊，企圖洗脫花花公子稱號，又揚言要向曾開罪的人道歉，襟撈個性絕對適合在圈中發展；擁非凡身手的胡志偉，來港前已憑絕頂舞藝在內地成為「優才」，地位等同演奏家李雲廸及郎朗；至於少年組冠軍趙國東獲得榮銜前後只抱平常心，當選至今仍在適應節奏。　採訪：卓寶花</p><p>《袁偉豪努力扮乖仔》</p><p>模特兒出身的袁偉豪，以大熱門姿態勇奪香港先生總冠軍寶座後，一夜間改寫了他的未來。這位香港先生的誕生，是在決賽夜的復活戰中捲土重來脫穎而出，按現場歡呼聲指數，的確不及表演慾旺盛的盛年組冠軍胡志偉，袁偉豪口口聲聲對大家說：「宣佈咗盛年組同少年組冠軍後我已經當我冇咗。」</p><p>認衰重建形象</p><p>事實上袁偉豪獲獎後也惹起不少觀眾及網民質疑，談到勁敵胡志偉，袁偉豪說：「面試時第一眼見到佢，已經知佢係一位好對手，各方面都好有自信，好強。」經正式較量後，他坦言：「我相信我唯一贏到佢少少嘅係舞台經驗，我都好欣賞胡志偉嘅舞藝同功夫，真係好勁。」<br> 袁偉豪參選期間負面新聞不絕，既不認女友邱詠恩，又有多張與不同女性的親密照曝光，且被爆是夜店常客，對於身邊女伴，袁偉豪總是說：「佢哋只係我好朋友。」他深明娛樂圈生存之道，盡早坦承過失，重新建立乖乖仔形象。<br> 現年26歲的袁偉豪前職巿場策劃，年紀輕輕的他曾經歷事業低潮，一度迷失自我，他說：「早幾年際遇唔太好，工作量減少，樣樣都唔如意，有時都會出去玩到迷惘咗，諗吓自己係咪真係適合娛樂圈，最終我都冇放棄，直至選完港男後個人成熟咗，就好似經歷過一啲嘢搵番自己。」袁偉豪又說：「有機會好想向身邊啲人道歉，我年少時可能得罪好多人，希望大家唔好介意，今時今日袁偉豪唔會再同以前一樣，已經搵番自己，會珍惜擁有，亦係畀自己一份好大嘅禮物。」</p><p>《胡志偉優才闖星途》</p><p>舞台上的喝采聲和掌聲是每個演出者渴望擁有的，對於香港先生盛年組冠軍胡志偉而言，這一切卻得來全不費工夫，還記得比賽當晚，他每一個自信眼神及精采演出都獲得現場女士聲嘶力竭的支持。現年26歲的胡志偉，畢業於北京舞蹈學院，曾囊括內地大小舞蹈比賽獎項，憑「優才」身份來港在演藝學院攻讀研究生課程，獲獎後他打算分身參與娛樂圈工作，盼望獲香港觀眾認同。</p><p>跳舞鍛煉肌肉</p><p>胡志偉比賽時以真功夫及動作取勝，大膽誇張動作看得觀眾情緒高漲，喝采聲比袁偉豪絕對勝一籌，無奈還是敗在對方手上，胡志偉說：「袁偉豪優勝在經驗比我多，又夠大隻，動作先係我專長。我由參選到𠵱家想法一樣，唔一定要攞冠軍，domybestforyou係最開心。」<br> 跳舞絕對是胡志偉的強項，亦因每天的練習令其體態更見健美，擁有八嚿腹肌的他自信心十足，雖然比賽已經告終，但胡志偉仍不敢鬆懈，每星期堅持健身3至4次，每分每秒都在裝備自己迎接挑戰。<br> 對於自己一直被稱為「少年版鄭伊健」，胡志偉說：「似邊個都開心，有佢嘅才能仲高興，不單止樣。」他認為自己除了身手了得外，另一吸引之處就是笑容，他說：「我覺得我嘅笑容同鄰家男孩一樣親切。」難怪討得女觀眾歡心。</p><p>《趙國東迷失娛樂圈》</p><p>香港先生少年組冠軍趙國東擁有一張孩子笑臉，20歲的他現職健身教練，身形健碩，而他的俏皮個性則在訪問過程中表露無遺，不時跳跳紮，跟銀幕上的他截然不同，言談間也輕易暴露其真實年齡。</p><p>「我冇諗過會贏」</p><p>由於趙國東在三位得獎香港先生中年紀最小，袁偉豪和胡志偉視他為細佬看待，經常會呵護他。其實趙國東對娛樂圈工作真的一竅不通，現時仍在適應期，趙國東說：「我之前完全冇接觸過呢行，參加時更加冇諗過會贏，所以到現時為止都冇諗過想點發展㗎，得到少年組冠軍已經好滿意，叫做對自己有個交代。」不過頂着香港先生少年組冠軍頭銜，趙國東也明白言行必須比以前成熟，不能再以年齡做藉口，他說：「參選後係一個經歷，令我成熟咗，唔會好似以前玩得咁癲，做每件事都要諗得仔細啲。」<br> 趙國東任職健身教練兩年，鍛煉了一副健碩身材，單是手臂肌肉便有15吋，他說：「從健美角度嚟睇可以再操fit啲，現時仲未到我嘅目標，可以再大隻啲。」相比袁偉豪和胡志偉，趙國東的確年輕得多，不過他認為年齡不是問題，三人各有優勝之處，他說：「胡志偉跳舞勁，袁偉豪靚仔，而我就身形較優勝，所以唔覺得自己輸畀佢哋。」<br> 攝影：陳慧安　髮型：PrivateISalon</p></body></html>