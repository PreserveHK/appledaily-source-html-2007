<html><header><meta charset="utf-8"><title>撚手Game：《NBA07》明星賽<br>多角度型爆入樽</title></header><body><h1>撚手Game：《NBA07》明星賽<br>多角度型爆入樽</h1><p>今年NBA明星賽好特別，戰場改為拉斯維加斯舉行，再無人享有主場之利！舉行日期係2月18日，球迷可以上網投票選擇球星，係咪好心急呢？只要你成為PS3機主，就可以喺《NBA07》內將明星賽提前開打，配合1080p高清畫面，畫面真實，差啲以為係電視直播㖭！<br>記者：許福合</p><p>選姚明出戰</p><p>NBA球星之中，你會投邊個一票？我就會選姚明，今年佢都打得唔錯，仲喺11月成為西岸最佳球員，當然要搵佢守籃底，後衞要阿里納斯，傳球同得分同樣稱職，得分後衞係艾弗森；大小前鋒則人選太多，未有咩心水，唔緊要，先開PS3，入《NBA07》試打幾場睇吓球星們表現如何再選都未遲。除咗自己選東西岸明星對決，連明星賽內個別比賽都有得玩，好似入樽、三分球大賽同新秀挑戰賽，最正係入樽大賽，因為無對手防守，可以做出好多花樣型爆入樽，再加埋ESPN同TNT嘅現場旁述，好有現場感。</p><p>賽事紀錄豐富</p><p>NBA球賽最出名係紀錄多多，要挑選球星打AllStar，都唔一定要睇過晒佢哋「現場」表現，遊戲中本身就已經有齊晒最新賽事資料，基本如平均得分、籃板、助攻同封籃等，而紀錄包括球員名單在內，都可以上網更新，睇過最新資料再去投票都未遲。另一個不能不睇嘅係全年焦點，當中可以見到有KobeBryant一場獨得81分紀錄精華，亦有BenWallace拿下21個籃板嘅驚人紀錄，淨係睇呢啲精華已經過癮非常，而對NBAFans們，遊戲內有咁多精華片段，亦提高咗唔少收藏價值。</p><p>1080p高清畫面</p><p>好多時NBA球星都有自己絕招，於遊戲內亦得到重現，而且好仔細，憑動作就可以認到人！球星本身更有不同等級，只要射波，就有「機會」將等級提升到最高。《NBA07》支援HD1080p，只要有靚電視，連球員標汗都睇到，頭髮、眼神、肌膚更唔在講，SONY更話畫面每秒60格，畫面靚亦有流暢度，唔怕窒吓窒吓咁掃興。</p><p>Profile</p><p>開發：SONYComputerEntertainment<br> 類型：運動<br> 人數：1-2人<br> 售價：$388</p><p>上網選NBAAllStar</p><p>睇過球星們於遊戲內表現，記得去NBA網頁投下你神聖一票，親身影響明星賽球員出戰名單。投票時可分別從東西岸選出兩名前鋒、後衞同中鋒，投票前更可先睇球員統計資料。<br> 網址： http://www.nba.com/allstar2007/asb/tch/ballot.html </p></body></html>