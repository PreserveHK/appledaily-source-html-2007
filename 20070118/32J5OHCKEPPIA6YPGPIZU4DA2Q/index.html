<html><header><meta charset="utf-8"><title>地產部落：美孚炒家累街坊</title></header><body><h1>地產部落：美孚炒家累街坊</h1><p>老牌屋苑荔枝角美孚新邨今個月人氣急升，事緣有個豪客喺短短幾個禮拜內，豪擲逾6700萬元掃入19個連租約單位，帶挈美孚今個月成交量飆升，截至16日，錄得超過70宗買賣，拋離一眾藍籌屋苑。估唔到呢單消息嘅威力橫掃到荃灣區，喺《香港討論區》入面，網友TommyZZ狂呻：「我俾美孚條炒友累死！」<br> 佢話：「我喺荃灣搵樓都成半年，幾難得個零星期前先睇啱，更難得係個業主開價都算合理，已到埋牙階段，仲去埋銀行估價準備畀錢落定，點知噚晚個經紀突然打電話嚟，游說我再去青衣呀、東涌呀睇吓盤先做決定，我心知不妙，最後個經紀終於話，業主見到掃美孚19個單位嗰位仁兄咁出位，即刻心雄反價。唉！又唔知要等幾耐先再搵到個啱心水嘅單位啦！」<br> TommyZZ都算唔好彩，其實個市靜咗咁耐，荃灣又有大量勁蝕新盤拖累，佢搵啱貨準備入市，竟然會遇到外圍個市旺番咁多，俾業主反價。即使啱啱有個沙士價新盤HCube出嚟，但係呢個盤單位咁少，冇指標作用；加上大型屋苑二手交投真係旺咗，如果業主唔係急住賣，想好似舊年咁大幅壓價認真唔易。<br> 不過，好多網友睇完佢嘅經歷，都覺得冇乜大不了。hclihcli安慰佢話：「慢慢再搵啦！有錢唔怕冇樓買。」philipben和應：「買唔到呢個仲有好多其他嘛，又冇蝕錢，唔使咁灰喎！」fakeisum抵死咁話：「唔使死，放心，買樓同搵老婆、老公一樣，都要講緣份。」</p><p>業主收窄議價幅度</p><p>有啲網友就認為TommyZZ反應過激，又肥又矮話：「咁又唔使死咁嚴重。」looklook334：「買唔到就租，租唔到同父母住，都不至於累死你呀！」petitsang：「只係買唔成樓，又冇俾人呃，咁你都要死？」<br> 究竟美孚豪客係咪真係咁勁，托起咗個市？中原美孚分行經理鄧百垣話，大手掃貨消息一出，放緊盤嘅美孚業主，即時收窄議價幅度，由5至10%收窄到2至3%，但係成交量冇放緩到，𠵱家個呎價由上個月3000蚊，升咗6.7%到3200蚊。</p></body></html>