<html><header><meta charset="utf-8"><title>到處留情──藝人最想到那裏旅行</title></header><body><h1>到處留情──藝人最想到那裏旅行</h1><p>楊怡<br>星馬食好嘢</p><p>「如果有個短短嘅假期，我最想去新加坡同馬來西亞，因為呢兩個地方都好近，去起上嚟都好方便，其實呢兩個地方我都去過，但係我都好想再去，最主要係去食嘢，馬來西亞可以主力食嘢，新加坡就可以曬太陽同食好嘢，只要有五日就夠去。我自己都係想去relax吓，如果係去shopping就唔得了，會控制唔到自己。」</p><p>郭晉安<br>遊英博物館</p><p>「嚟緊最想去旅行嘅地方係英國，對上一次去英國係六年前，我本身好鍾意睇博物館，每次去都冇可能睇得晒，仲有最好可以約埋班波友一齊睇埋溫布頓網球賽，陳豪同鄭嘉穎都係我嘅波友嚟㗎。至於英國嘅時裝都係我嘅至愛，當地嘅時裝畀人感覺好骨子同紳士。」</p><p>薛凱琪<br>情迷北海道</p><p>「我最想去日本北海道，除咗因為我係日本旅遊大使外，我都好想去睇吓傳說中開到好靚嘅薰衣草田，同埋浸溫泉、嘆日本菜。東京就去得多，雖然都好玩，不過大都市同鄉村地方，感受會好唔同，如果有八日以上嘅假期，我想享受一次又寧靜又有鄉土風情嘅旅程。」</p><p>鄭嘉穎<br>宿霧玩潛水</p><p>「我一向都好鍾意陽光與海灘，所以我都好想去宿霧，原本今個月都有朋友約我一齊去，但我要拍劇，所以去唔到，最想係可以喺嗰度一個禮拜考埋潛水牌，之前都有玩過潛水，但係一直冇時間考牌，𠵱家我諗最快都要9月先可以成行喇。」<br> <br> 採訪：駱華齡、魯萍、卓美娟</p></body></html>