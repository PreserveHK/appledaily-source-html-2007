<html><header><meta charset="utf-8"><title>BuyMeASunday：我住在JoyceWarehouse - 黃偉文</title></header><body><h1>BuyMeASunday：我住在JoyceWarehouse - 黃偉文</h1><p>一覺醒來，我發現自己原來住在JoyceWarehouse！幾十年奮鬥，原來甚麼都沒有，只得一堆過期時裝。<br>七、八年前情緒最壞、最睇唔開的時候，我的確曾經有這樣的感覺，你知啦，所謂人生低潮，看甚麼都像加了濾鏡，或「慮鏡」，連平生最最喜歡的時裝，都蒙上一層這樣的灰色，其實距離「生無可戀」只差一微米，當日只要風大一點，就可以吹過界，吹到不能回頭的絕境。<br></p><p>幸好當日風細。<br> 即使後來託賴，大步檻過，（算）順風順水，到了今年年頭在報紙上看到這樣的頭條，還是唇寒齒亡，觸目驚心：「上環小販遭時裝活埋焗死」。我並不是不可能有這樣的下場的！這樣的慘情，我知不該拿來開玩笑，但是，如果你知道我，實在很難看不出悲劇中隱藏的黑色幽默，因而苦笑。<br> 即使現在比較知足樂觀，覺得自己不算「甚麼都沒有」，明白身邊「一堆過期時裝」中還是好彩地摻雜着幾件今季的，我，仍然是個住在JoyceWarehouse的人。</p><p>ClosetManagement</p><p>不要捉錯用神，好心安慰我：「就算你係住喺warehouse，都係JoyceWarehouse而唔係七記warehouse吖，都好應該心存感激吖！」我知！我知吖！（你睇我啲語氣幾唔抵可憐！）<br> 我的設計不是這樣的，我的「領悟」不是這樣的，我和自己打氣的方法是：「就算住在JoyceWarehouse，都要住得整整齊齊，企企理理，不能任由生活與目標likeamess！」<br> 可惜這一點，我只是形而上地成功了，物理上，我確是住在一個充滿Itbag、華衣、潮物與限量版任何嘢堆積的亂葬崗。<br> 鍾意買衫，所以從來爽手，因此十年間搬了五次屋，越搬越大，為了放比印度人口增長率更高的衣服，為了擺衫而交的租越來越貴，到最後，我得到甚麼？我還是得到一個亂葬崗，忽然省起想着邊件衫，總是摷唔到的（明明記得有買過喎！）<br> 人人都以為我每日出街前必定要花一兩粒鐘襯衫，事實上，我襯衫很少多於十分鐘，如果有天我約你飲茶遲大到，只可能因為：我知着乜之但係搵極都搵唔到佢哋喺邊？<br> 圖書館有librarian，那麼巨型的衣帽間就不能有個衣物管理員？我不需要司機廚子花王管家或者保母，如果有這樣的裕餘，我情願請個衣櫃管理員，最好識少少styling㖭就仲正。</p><p>管理員速成班</p><p>有人在鞋盒與不透明的garmentbag上面貼上寶麗萊，手續繁複而且不環保（對不起，猛shopping的人居然夠膽喺度講善用資源），我敢說做過兩次你就嫌悶轉交家傭接手，但一切衣物存了檔，你還是不知從那個harddisk裏面load番佢哋出嚟，所以不如還是交給問責的專員來擔此重任──好簡單：<br> 1〉先分當季衫與過季衫，提家務助理分開儲存的地方，新衫通常梗係掛喺較就手的地方；<br> 2〉有人分顏色，有人分種類，有人分牌子，如果你間屋夠大還可以分季節，並提議專人每逢翻風與回南的日子轉display，移動一下衣物掛列的位置，並務必花小小時間記一記每樣東西的存放位置，這樣你急着裝身出門時就有個「知碇」的人幫助你的速度；<br> 3〉還有出街前如果試到一床衫，亂晒龍，狠心啲，不要自己執，否則干擾了你librarian的收納系統，等如和自己過唔去；<br> 4〉每買一件新衫回來，拆袋時記得叫埋管理員嚟做briefing，講講呢件新衫係咩質地，要點掛點熨點保存（雖然遇上蠱惑的人，這件四皮嘢的YSL極可能四星期後在皇后像廣場出現，「吸」款用廉價衣料重做後，以68元一件賣給同鄉姊妹，真人真事！），才進入她的儲存系統。<br> 還有就是告訴她每件衫的「不」，例如Miyakepleatsplease的百褶裙不能熨平，APC牛仔褲不可亁洗，也無需熨「骨」，RickOwens要用膠袋獨立包裝，否則會甩色到它隔籬嗰件衫上面，Fendi的珠片針織衫既不能摺（珠片會縐），也不能掛起（會越掛越長）……<br> 還有四大對衣服最陰毒的東西要注意：<br> 《1.太陽》長期將衫的某部份曝露於日光下會令該處出現染料的陰陽色。<br> 《2.塵》其實有你想像不到的chemicals在裏面，一樣會腐蝕衣料的顏色。<br> 《3.濕度》旱殺死真絲，潮濕殘害皮毛。<br> 《4.蟲蛀》茄士咩要格外留神……<br> 還有得寫落去，原來都不算速成，同樣時間精神心血，應該搞到公司上「創業板」。<br> 所以你知道我為甚麼住的是間日久失修的夜冷JoyceWarehouse。<br> 如果你有日覺得我着得唔靚，<br> 不是因為我肥；<br> 不是因為我冇品味；<br> 不是因為我唔捨得買衫（明明買咗）；<br> 只是因為我搵唔到佢哋！</p><p>本周遺囑</p><p>一生只開到聲想分家產兩次，一次是見到歐陽應霽先生着到好舊洗得好靚的三個骨古着軍褲，另一次是劉天蘭（Tina）小姐珍藏20年的CommedesGarcons早代窿窿裙，都跟物主講過：「呢件嘢，你遺囑上請寫畀我。」（阿齌的反應是「好好好」，Tina則問「你用番咩同我換先？」）<br> 近年，看見自己有如住在故衣店，都想問問身邊各位「有甚麼要喺遺囑上分畀大家？」請不用客氣，再咁買法，相信提早分家產的日子不遠了。<br> 各位大契二契，onyourmark,set……<br> Textby黃偉文</p></body></html>