<html><header><meta charset="utf-8"><title>10大騎呢手機鈴聲：<br>A貨朗拿度　愛多八十年都仲得</title></header><body><h1>10大騎呢手機鈴聲：<br>A貨朗拿度　愛多八十年都仲得</h1><p>聽得太多甚麼金曲、情歌等手機鈴聲，欠缺個人風格不特止，還撞到成街都係，隨時仲俾人話Out！夠騎呢先多人留意，今個禮拜，白花油王子顏福偉首飲歌《愛多八十年》就成為單撈榜NO.1，咪以為廣告播一段日子就Out晒，查實一聽呢首歌就令我諗起打羽毛球，夠Sporty又健康，隨時Hit到2008北京奧運都唔出奇！<br><br>記者：陳國輝<br>資料來源：http://www.ringhk.com</p><p>Top1《愛多八十年》</p><p>白花油係老牌產品，加上顏福偉有幾分似巴西朗拿度，已夠盞鬼！佢自資出碟宣傳，呢份熱誠已值得大家單撈做鈴聲啦！<br> 騎呢指數：★★★★★</p><p>Top2《溏心風暴》細鮑鈴聲<br></p><p>劇集印象最深刻係關菊英嗰句「死咗都拎佢出嚟鞭屍！」不過鈴聲版就變成陳豪金句「你阿爸搵你，你阿爺搵你……」。<br> 騎呢指數：★★★★</p><p>Top3《心想事成》對白<br></p><p>呢套由鄭中基主演嘅戲已有半年咁耐，鈴聲一直咁受歡迎，可能係句對白襟聽，「祝你年年18歲，日日豬光寶氣」，係女仔都鍾意啦！<br> 騎呢指數：★★★</p><p>Top4《十分愛》對白</p><p>「所有都係掩眼法。」鄧麗欣句對白好玄，懶成熟！<br> 騎呢指數：★★☆</p><p>Top5高潮要到啦</p><p>超激！電話一響令人有欲罷不能的感覺。<br> 騎呢指數：★★★★☆</p><p>Top6初起雞啼</p><p>呢首鈴聲不如Set做鬧鐘仲適合。<br> 騎呢指數：★★★☆</p><p>Top7可愛貓咪</p><p>又唔係自己隻貓，貓癡未必鍾意。<br> 騎呢指數：★★</p><p>Top8F1賽車引擎聲</p><p>好多手機都有呢首鈴聲，唔特別。<br> 騎呢指數：★★☆</p><p>Top9《死亡筆記》死神笑聲</p><p>夜晚電話響起，小心嚇親自己！<br> 騎呢指數：★★★★</p><p>Top10警告你拎起電話</p><p>阿蛇把聲幾抵死，廣東話講唔正，笑爆！<br> 騎呢指數：★★★☆</p></body></html>