<html><header><meta charset="utf-8"><title>靠肥姐撻着Engine<br>關菊英35年真功夫暖知音</title></header><body><h1>靠肥姐撻着Engine<br>關菊英35年真功夫暖知音</h1><p>「當那一處地方想着我的歌聲，我就會隨着您們的風向飄播到……記着，有着您們這樣愛戴着我，就像蒲公英有着風，連綿不息，永遠也能四處盛放，時刻也能全心傳意。這就是我，關菊英。」<br>關菊英的心聲，寫在她的網站之內。<br>這朵叫「菊」的蒲公英，曾經飄洋過海，最終還是飄回她土生土長的香港。<br>她的歌聲歷經幾個年代，飄揚了30多年，稍後便飄進紅館，以其健美體態，一氣呵成地大唱她的戀歌，展示不用逐粒音錄歌，實力唱將的真本領！　撰文：蔡如玉</p><p>「要好多謝肥姐，係佢畀信心我返嚟。」49歲的關菊英說。<br> 14歲出道做歌手，關菊英唱紅《狂潮》及《倆忘煙水裡》等電視劇主題曲，直至33歲移民加拿大，暫別樂壇，偶爾回港擔任顧嘉煇與黃霑等的演唱會嘉賓，直到03年，因返港演出歌舞劇《麗花皇宮》，慢慢接多了工作，遂決定跟隨家人回歸香港，電視劇一齣接一齣地拍，在《溏心風暴》中扮演細契，令她再攀事業高峯。<br> 關菊英在加拿大的日子過得悠閒，03年高志森與杜國威找關菊英演出第二輯《麗花皇宮》，但遭婉拒了，高志森遂找沈殿霞幫忙游說，「我起初都推，話自己咁耐冇做唔得，肥姐話做得呢行冇理由唔得，應該係唔衰得，佢會睇住我，我就咁撻着番副engine。」</p><p>調節飲食跑步減肥</p><p>關菊英的engine包括她的健美好身材，後生時身材苗條不消說，她33歲移民加拿大，過着悠閒生活，胖起來也不是奇事。「我最肥時有130磅，嗰陣一日食幾餐，中年人新陳代謝又慢，冇工作神經又太鬆弛，好容易長肉。」很多fans都想知關菊英的健美心得，原來某天她忽然醒悟，害怕繼續肥下去，便開始節食做運動減肥，習慣持續到今天，她說：「每日跑步半個鐘，跑咗3個月就瘦番晒。我𠵱家唔再亂食嘢，平時會食多啲水果蔬菜，飲茶飲牛奶，有時食吓冬蟲草同飲補湯。」
</p><p>看透樂壇起跌無常</p><p>首次個人紅館個唱將於8月1日開演兩場，關菊英是一位經歷幾代的歌星，以前和現在，她都曾經當紅，滄海桑田，物換星移，以前走紅時的一套，和現在事業又攀高峯時的一套，不盡相同。「以前好難先做到藝員、歌手，就算入咗行都要浸要捱，做嘢乜都onemanband，整頭化妝全部自己搞掂。」<br> 現在的樂壇，分別在於靠包裝，關菊英說：「𠵱家求其話你有潛質就可以出碟，入行好容易，要紅亦好快，一下就去到高峯。個個藝人都有大隊人跟住，有乜都唔使你去，連綵排都可以有人幫你去走位，但我慣咗自己做晒所有嘢，除非真係好忙先會假手於人。」<br> 不一樣的包括在錄音室錄歌，「以前錄歌要成首唱晒，錄到一半覺得唔好想再錄，都要由頭嚟過。唱歌係每句歌之間唞氣，有唞氣聲係唔合格㗎，要一句一句好清楚。我錄《講不出聲》時，監製要我有唞氣聲，話咁先叫有感情，可以加重慘味，我初初都接受唔到，錄完出嚟效果都幾好。」&#13;</p><p>電腦歌手難唱現場</p><p>真正接受不到的，其實是先進的科技，「原來𠵱家乜都可以用電腦搞掂，逐段錄又得，逐隻音錄完再由錄音師用電腦拼番埋都得，真係好新奇，但我唔鍾意咁，到表演時唱唔到成首歌咁點算？」<br> 聽得多走音歌手唱歌，樂迷開始珍惜真正唱家班，所以實力唱將的演唱會多數爆滿，關菊英期待有個充滿多元化感覺溫馨的演唱會，「一定要有靚音響同出色樂隊，有歌有舞，要啲觀眾睇完覺得好warm嘅。我呢啲老牌歌手，唔使吊威吔翻觔斗，唱咗咁多年，太多突破嘅嘢唔係我哋做。」<br> 攝影：仇志德<br> 場地提供：海景嘉福酒店</p></body></html>