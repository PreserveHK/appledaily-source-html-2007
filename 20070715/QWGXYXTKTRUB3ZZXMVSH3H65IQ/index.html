<html><header><meta charset="utf-8"><title>《變形金剛》解構（之六）：力捷Ratchet<br>軍醫Hummer　救車兼救人</title></header><body><h1>《變形金剛》解構（之六）：力捷Ratchet<br>軍醫Hummer　救車兼救人</h1><p>《變形金剛》嘅番薯一定知喺博派入面有一個人物好少喺戰場上面見到佢，但佢又係隊中不可或缺個喎，佢就係軍醫力捷（Ratchet）。電影中力捷嘅真身HummerH2軍用救護車仲要係現實中搵唔到㗎，而且Outlook仲比原著搶眼好多㖭！<br><br>記者：梁美甜　<br>鳴謝：洲立影片</p><p>無論係正義定邪派，佢哋喺自己陣營總會有番個醫生，有乜頭暈身㷫又或損手爛腳都可以搞番掂。力捷就係博派陣營嘅軍醫喇，唔知係咪舉凡醫生都有個醫者父母心，特別有愛心，佢一直主張亦相信所有問題同衝突都毋須動用暴力，可以用和平方式解決到。身處戰場時，佢又可以點？咁就要留意電影入面最後一場對決，當鐵皮（Ironhide）同狂派嘅破壞者（Devastator）戰鬥時，力捷絕對係當中嘅關鍵人物。
</p><p>導演下令改型啲
</p><p>有留意《變形金剛》嘅話，其實都知初期嘅力捷同鐵皮一樣，係一部NissanVan仔，後來力捷就演變成一部白底紅間嘅救護車，符合番軍醫嘅角色，若然電影入面嘅力捷都係咁就認真「薯」，仲唔即時俾其他角色搶晒鏡咩？所以導演就以Hummer車加上紅十字會嘅救護車車款改良成電影真身，成為HummerH2軍用救護車喇！可能係救護車兼係後援工作嘅關係，力捷嘅武器都弱啲，只得一個斧頭同能量炮咁大把！</p><p>角色Profile</p><p>角色：力捷（Ratchet）<br> 原著真身：救護車（Cargovantypeambulance）<br> 電影真身：HummerH2軍用救護車<br> 規格：6.2升V8引擎、最大馬力達393hp及58.5kgm最大扭力、內櫳新增第三排座椅，加強車內娛樂系統及後座空調</p><p>相關網址： http://en.wikipedia.org/wiki/Ratchet_%28Transformers%29 </p></body></html>