<html><header><meta charset="utf-8"><title>日網友追溯不幸事件<br>網上搜奇：《死亡筆記》招6邪</title></header><body><h1>日網友追溯不幸事件<br>網上搜奇：《死亡筆記》招6邪</h1><p>日本電影《死亡筆記》系列雖然上映咗好耐，但依然不乏擁躉支持。有網友日前就喺日本網站「Wide藝能Show」內羅列有份參與拍攝該電影嘅台前幕後，自拍罷電影後所遇到嘅不幸事，唔通現實中嘅佢哋都被死神盯上，走上黑仔之路？</p><p>新劇收視超低</p><p>扮演夜神月嘅藤原龍也曾經喺雜誌度大晒健碩身材，但早前佢綵排舞台劇期間，竟然因操勞過度而暈倒。至於飾演佢死對頭「L」嘅松山研一，佢套日劇《SexyVoiceAndRobo》唔單止收視超低，第7集更聲稱因會令人聯想到現實中嘅事件，而需即時抽起，仲喺日劇官網內發表聲明。
</p><p>被控無牌駕駛</p><p>另外，雖然中村獅童只為電影中嘅死神配音，但仍難逃離婚、醉駕同人氣急跌嘅厄運。至於只喺第二集中演過新聞報道員西山冴子嘅女星上原櫻，日前都被警方檢控無牌同超速駕駛。<br> 不過，論最嚴重嘅莫過於原著漫畫家小畑健同第一集嘅攝影師高瀨比呂志，前者上年因車內藏有過長軍刀而被捕，後者就喺上年9月因腦血管梗塞去世，終年50歲。阿Net認為咁多件事都係巧合，不過互聯網嘅殺傷力有時比「死亡筆記」仲勁。<br> Wide藝能Show<br> 網址 http://widegeinou.blog39.fc2.com/blog-entry-1009.html <br> 版主：阿Net　本欄逢周一至六刊出</p></body></html>