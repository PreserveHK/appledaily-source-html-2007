<html><header><meta charset="utf-8"><title>金手指：重申一注獨贏買白銀 - 孫柏文</title></header><body><h1>金手指：重申一注獨贏買白銀 - 孫柏文</h1><p>各位《金手指》嘅fan屎，I'mback！首先，孫柏文要感謝嗰啲自從我喺5月1日開始放假，寫信嚟《蘋果日報》「問候」我嘅fan屎。而我都想用呢個機會闢一闢謠，冇錯，我放假唔係因為腳痛。雖然放假期間真係試過俾我老竇一棍、一棍咁揼，不過同楊傳廣、董建華呢啲漢族中嘅鐵人一樣，我都好快好番。<br> 放假最大娛樂，就係同人傾偈。由本地淫窟中人解釋科技對佢嗰行嘅衝擊，到見沙地國家石油公司SaudiAramco嘅人解釋點解蝕本都要喺祖國做煉油生意，令我增廣見聞，先至開始知道自己係一隻井底之蛙，游吓、游吓。<br> 不過放假有得就必定有失，先嚟中石油（857）令溫總瞓唔着，再有QDII同「冇料」三招宏觀調控。仲有個超級低B仔，淨係整條超連結hyperlink出嚟，就話自己有罪。</p><p>睇個走勢就知點解</p><p>當然不能不提班民主派立法會議員，喺《中大學生報》度，好似食咗啞仔藥咁，水淨鵝飛。早知面對呢個情況佢哋會咁，就投票民建聯，起碼有荔枝、蛇宴同肉餅食。<br> 今次復出，就當係《金手指》2.0面世，好似《StarWars》（星戰前傳）第一同第二集咁，我發現，原來孫柏文有個darkside。所以如果大家喺未來感覺到《金手指》有唔同，就係咁解。<br> 作為一個專業、負責任嘅財經口水佬，最後我要為大家提供一個投資建議。相信各位《金手指》嘅忠實fan屎，睇到條題，都已經知道今日孫柏文又再叫大家買白銀。如果只係提供一個理由點解一定要今日買白銀，相信睇圖就夠（見圖）。<br> 圖上記低咗對上三次「重申一注獨贏買白銀」，之後點大家自己睇。不過一定要謹記，買白銀要買實貨，而喺兩個禮拜前嘅「《蘋果日報》投資講座」，我應承過教大家點買。喺特區裏面就有間加拿大公司叫做Kitco嘅有得賣，佢哋嘅電話係28277800，我冇收錢賣廣告，我只係以前幫襯過，覺得佢哋幾好，所以你哋都可以打去問一問！千祈唔好話我介紹，佢哋根本唔識我。<br> 金手指網誌：<br>  http://phatdat.blogspot.com </p></body></html>