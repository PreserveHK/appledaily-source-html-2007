<html><header><meta charset="utf-8"><title>認清真相　堅持平反六四<br>新一代上街延續信念</title></header><body><h1>認清真相　堅持平反六四<br>新一代上街延續信念</h1><p>【本報訊】18年前，有人擠在香港百萬人遊行的隊伍中，揮淚抗議北京血腥鎮壓民主運動；有人身處北京，卻因政府封鎖消息對六四事件一無所知；有人尚未出生，後來在父母教導下認清當年的歷史慘劇；也有人自小隨父母移民他國，趁回港度假始能了解事件真相。今天，他們同處香港，懷着同一信念走在銅鑼灣街頭，在風雨中堅持平反六四。<br> </p><p>帶仔女遊行到平反</p><p>黃先生帶同一家六口：<br> 「我幾個仔女，最大10歲，最細4歲（圖）。89年六四事件佢哋全部未出世。18年來，我兩夫婦從冇間斷參加六四悼念活動。咁多年嚟，邊個出世就帶邊個上街，參加六四大遊行，仲有燭光集會。諗番六四事件，今時今日仍然好扯火。如果一日唔平反，每年都會帶班仔女參加六四悼念活動，直至六四得到平反嘅一日。」</p><p>婦孭仔遊行為正義</p><p>已嫁香港人兼為人母的北京新移民：<br> 「自己在北京長大，當年天安門發生六四事件後，北京政府封鎖消息，民眾知道的真相不多。幾年前嫁來香港，知道當年血腥鎮壓的資料越多，越覺得北京政府說的話不能相信。這麼多年來，我都懷着傷悲，參加只有在香港這塊中國的土地上，悼念六四死難者的活動。我帶着孩子上街，只是發自內心的點點正義感。希望讓更多人知道歷史的真相。」</p><p>行雷閃電更有氣勢</p><p>庾同學（左）與郭同學：<br> 「堅持要平反六四，唔理佢幾咁大風大雨，都要上街參加遊行。今年大遊行雖然行雷閃電，但係我覺得好有氣勢，六四不死嘅精神更強。六四大是大非，始終要平反。唔理佢個天跌落嚟，又或者馬力亂咁講嘢，都唔會影響我哋參加遊行。做義工拉橫額，雖然有風有雨，但係行完全程都唔覺得攰。」</p><p>居港法國婦難忘六四</p><p>居港法國女子Monique：<br> 「我在香港住了27年，和香港人一樣難以忘懷六四事件。18年來，除了一次因事未能出席六四悼念活動，每年都必定參加。特別替天安門母親不值，六四血腥鎮壓後他們失去了子女，事後別說沒有獲得應有賠償，連六四周年日悼念死去子女的自由也沒有。」</p><p>留學生睇書知真相</p><p>加拿大留學生KenLee：<br> 「當年我仲係讀緊幼稚園。之後全家人移民加拿大，阿爸阿媽一直無提起六四事件。2003年返香港度假，係我第一次同50萬人參加7.1大遊行。之後我上網追查六四事件真相，睇見好多好血腥、好真實嘅影片、相片同書籍。唔少回流香港嘅留學生只顧搵錢，追求享受。我覺得知識分子應該關心身邊嘅事物。呢個係我點解第一次參加六四大遊行嘅原因。」</p></body></html>