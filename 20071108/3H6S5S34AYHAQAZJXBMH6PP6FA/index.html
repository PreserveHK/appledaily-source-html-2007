<html><header><meta charset="utf-8"><title>蟹逅之四：蟹要凍食先原汁原味！</title></header><body><h1>蟹逅之四：蟹要凍食先原汁原味！</h1><p>「點先叫做真正識食蟹，第一，要凍食；第二，點我特製嘅蘋果醋；第三，用手食，咁就VeryGood！」從事飲食業接近廿年嘅魯文海，中西日咩菜都識，今時今日反而返璞歸真，主攻蒸蟹。魯師傅話：「食材有幾千種，只有蟹我覺得係最鮮、最甜！蒸完雪凍，蟹味最正。香港人好嘴刁，即使食物新鮮，但發揮唔到佢嘅原汁原味，都好難留住啲客。」食咖喱蟹，只係食到咖喱味；食避風塘炒蟹，食嘅係加入蒜辣味嘅蟹肉，只有用蒸，先至可以做到原汁原味！
</p><p>「食蟹唔可以急，一急就食得唔徹底，品嚐唔到蟹嗰種帶鹹嘅天然鮮味！」喺香港食外國蟹，唔係酒店就係高級西餐，價錢貴又要顧儀態，故魯師傅決定開食蟹快餐店，將外國蟹大眾化，客人可以用手大啖大啖咁食，享受蟹嘅原始美味。<br> 眾多嘅外國蟹中，邊種蟹最受歡迎？「加拿大蟹同法國麵包蟹係最受歡迎，加拿大蟹肉質甜美；法國麵包蟹膏實味濃，價錢合理！」煮蟹其實好簡單，將新鮮嘅蟹蒸完放入雪櫃就得，咁先嗒到蟹嘅最原始鮮味，你又識唔識食呢？<br> <br> 記者：洪偉順<br> 攝影：陳陶鈞</p><p>法國麵包蟹　每隻$168起</p><p>因顏色似法國麵包，故稱麵包蟹。蟹膏味濃有嚼勁。</p><p>加菲蟹　每隻$160起</p><p>原產地澳洲。肉質鮮白幼嫩，鮮甜無比，入口即溶。</p><p>加拿大蟹　每隻$188起</p><p>跟加菲蟹一樣，肉質幼嫩鮮甜，較有口感。膏多味濃，一啖吮落去最正。</p><p>海鳳棧（25627486）<br> 地址：鰂魚涌英皇道692號地下</p></body></html>