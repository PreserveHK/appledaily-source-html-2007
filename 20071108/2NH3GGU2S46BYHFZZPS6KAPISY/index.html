<html><header><meta charset="utf-8"><title>北京直擊：SE又玩摺　手控音波功</title></header><body><h1>北京直擊：SE又玩摺　手控音波功</h1><p>SonyEricsson（SE）剛在北京發佈來年新一季的手機，今次由W系列的Walkman機擔正大旗。少見的摺機重現SE舞台，仲要玩隔空靜音，十足玩魔術咁，VeryFunny！可惜售價尚未公佈之餘，更預告部份機款不設香港行貨，睇啱的話亦惟有靠勤勞的水貨大佬們幫手喇！<br><br>記者、攝影：馬靜兒</p><p>記招現場</p><p>SE記者會在北京新興的旅遊景點世貿天階內，一間雪茄爵士酒吧CWJ舉行。由於以Walkman機做主打，所以請來內地歌手獻唱，營造音樂味濃的氣氛，表達以手機心情選歌。可惜代言人王力宏未有到場，只預錄片段作播映。</p><p>新摺機隔空靜音</p><p>SE一向以直身機及滑蓋機為主，很久沒有推出摺機。今次預告下年新一季手機，主打的W380i摺機可算是驚喜。人家玩隔空取物，佢就玩隔空靜音。全因加入了GestureControl，只要在手機面隔空掃過，毋須接觸手機就可將來電靜音，或停止響鬧。這個功能其實好實用，有時開會唔記得調校靜音，開會中途突然響機，可以在機面掃過就即時靜音。不過，如果靠佢的響鬧功能起床，就一定靠唔住，連掣都唔使按就可以熄咗鬧鐘，一定遲大到啦！
</p><p>外置屏幕控制音樂</p><p>好多人都對摺機有特別偏好，加上今次其外置的屏幕，可以控制播放音樂，不用掀蓋都可以向前跳選，向後跳選或暫停播放。當Walkman播放器開啓時，外屏幕的一按式按鍵就會啓動。跟其他音樂機不同，其外屏的按掣是凹凸的，按下有回震的效果，加強了手感。</p><p>SonyEricssonW380i</p><p>功能：三頻、26萬色TFT屏幕（176×220）、130萬像素鏡頭、4倍數碼變焦、藍芽、內置14MB、支援512MBM2記憶卡<br> 體積：92×49×16mm<br> 重量：100g<br> 顏色：紫色、灰色<br> 推出日期：08年第一季</p><p>音樂機睇心情揀歌</p><p>很多時都會睇心情做人，另一部音樂手機W890i就新加入SensMe心情選曲，可以在心情介面中，挑選快樂、悲哀、輕快和緩慢的歌曲，好似玩遊戲咁。跟機送2GBM2記憶卡，可以儲存1,800首歌。加上支援HSDPA，較3G裝置快4倍下載音樂。除了音樂功能，影相都唔輸蝕，佢有320萬像素鏡頭，質素都唔差。</p><p>SonyEricssonW890i</p><p>功能：3G/四頻/HSDPA、320萬像素鏡頭、3.2倍數碼變焦、支援2GBM2記憶卡、藍芽、RSS閱讀器<br> 體積：104×46.5×9.9mm<br> 重量：78g<br> 顏色：黑色、啡色、銀色<br> 推出日期：08年第一季</p><p>上網機打橫嚟</p><p>雖然K660i屬K系列，但賣點是便利的上網工具，以往直度的瀏覽器，今次改良成可作橫向瀏覽。上網時，手機的導航鍵就變成如PC的滑鼠，加上瀏覽網頁時會發光的四個網絡快捷鍵，方便打入網址、揀最愛網站、返回瀏覽器和放大縮小頁面。<br> 至於很多人都愛用的RSS，今次也加入瀏覽器內，方便隨時選取自己想看的資訊，仲有埋Google手機地圖更加不怕迷路。當你用200萬像素鏡頭影完相後，仲可以將圖片上傳入個人Blog上，即時跟朋友分享，勁方便。</p><p>SonyEricssonK660i</p><p>功能：3G/HSDPA/四頻、2吋QVGA顯示屏、NetFront瀏覽器、RSS閱讀器、Google搜尋器、GoogleMap、200萬像素鏡頭、4倍數碼變焦、跟機送256MBM2記憶卡、藍芽<br> 體積：104×47×15mm<br> 重量：95g<br> 顏色：黑色、白色<br> 推出日期：08年第一季</p></body></html>