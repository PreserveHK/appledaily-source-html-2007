<html><header><meta charset="utf-8"><title>股路縱橫：食正扶農大浪浩倫可見2字頭</title></header><body><h1>股路縱橫：食正扶農大浪浩倫可見2字頭</h1><p>港股上周再創新高，恒指在上周三曾衝上20971，但後勁不繼，而且回落之勢頗急，收市20281，全周計數，仲要下跌46點。H指個勢仲弱，上周一衝上10111之後就掉頭，低收9660，全周下跌197點，同月初的10878高位比較，更下跌超過1200點。<br> 恒指已跌穿10日線（20408），下面第1個支持位係20日線(20175)，第2個支持位係上升軌的19750，第3個係50日線（19509）。今個升浪，恒指由去年6月中的15205見底後起步，試過3次小調整，恒指都跌穿20日線，但就能在50日線之上守穩並回升，今次20日線會否跌穿，五五波，但只要守穩在上升軌或50日線之上，恒指仍有機會升番上去，甚至再創新高。<br> H指中期見頂已確認，10日線（9925）、20日線（10024）同上升軌（約10000點水平）都跌穿，50日線（9299）支持短期會受到嚴峻考驗，個人看法不太樂觀，若跌穿，要到去年12月初的高位8900點水平才會有較強支持。<br> 大市調整，但好明顯係已轉向個別發展，就以上周五大跌400點為例，上升股（唔計認股證）仍有180多隻，頭15大嘅升幅更超過10%。浩倫農科（1073）近兩個月成交轉活，股價反覆向上，上周五更高收1.19元，升6仙，創出4年多新高。</p><p>走勢已現突破</p><p>中央未來兩三年大力扶助農業，浩倫將會食正呢個大浪，在原本已經好勁嘅業績上再上層樓。06年度（6月年結），浩倫營業額22.86億元，升39.34%，獲利6162萬元，大升186.5%，每股盈利14.62仙。現年度，保守估計盈利可增50%至9250萬元，每股盈利20仙，PE8倍計，股價已可見1.60元。<br> 浩倫上周五走勢現突破，一升破上升通道阻力（1.20元），升勢將會轉急，初步上升目標係1.50元，中線可見2字頭。<br> 月初推介的建星環保科技（8011），停牌已3周，傳好快會復牌，並會增持汶萊西部油田權益，消息話跟住仲會有連串大動作，可以上移止賺位繼續持有。<br> 郭兆誠</p></body></html>