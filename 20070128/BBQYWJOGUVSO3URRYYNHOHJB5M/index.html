<html><header><meta charset="utf-8"><title>窩輪搏擊：油價喘穩短炒2433</title></header><body><h1>窩輪搏擊：油價喘穩短炒2433</h1><p>港股上禮拜五跌得好勁，成交大增，期指未平倉合約有利淡啓示，今日係期指結算前夕，好淡雙方都會作最後階段搶攻，不過，𠵱家睇起嚟，淡友有啲優勢。<br> 話個市跌得好勁，唔會個個人同意，兩萬點指數，跌388點，都唔夠兩巴仙，算得係乜？啱嘅，喺呢個角度睇，俊樺完全同意，不過，話個市跌得勁，係講個「勢」，唔係講跌幅。恒指高位見咗兩支陰燭之後，突然裂口下挫，成個「島」壓落嚟，大成交，以及期指未平倉合約幾日嚟嘅變化，都令人唔係好放心，說時遲那時快，大摩吹奏一曲摩笛，話港股貴咗成半至三成，呢個時候講啲咁嘅嘢為乜？大摩啲「摩笛追魂」，真係好似食海鮮咁，日日唔同價，冇幾耐之前先至講今年港股低位喺18100水平，轉過頭就話恒指合理價應該喺15600至17600之間，俊樺唔係好明，你呢？<br> 花旗呢個禮拜議息，經濟數據同油價令投資者憂慮聯儲局唔會減息，美股借勢回落，議息之前，油價會繼續影響美股。睇番幅圖，油價呢兩三日仲有機會上番啲，現已升破55美元，如果炒家趁減息前做嘢，有機會炒上去58、59美元嗰頭，油價短線可以睇好啲，但股市就好可能因為咁受壓。</p><p>中石油C輪2433：中石油（857）上禮拜五報收9.59元，股價跌穿10日線後出現拉鋸，最後以「陀螺」收市，9.60元呢個位係重要支持位，大成交頂住，應該會出現技術反彈，先睇9.95元，博反彈可以買中石油C輪2433，上日收報48.5仙，槓桿率19.8倍（有效10.2倍），溢價6.1%，略高，注碼唔好太大，正股升上9.95元，2433應該上到68.5仙，到價沽出食糊，正股跌穿9.45元止蝕。<br> 俊　樺</p></body></html>