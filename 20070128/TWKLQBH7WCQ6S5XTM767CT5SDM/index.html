<html><header><meta charset="utf-8"><title>地產部落：買樓唔換鎖點得心安</title></header><body><h1>地產部落：買樓唔換鎖點得心安</h1><p>樓市交投好咗，多咗人換樓或者上車，網上有關地產嘅話題亦變得多元化。好似《review33》上面，早排就有個好實際又幾得意嘅話題──fleetline問：「有冇人買咗樓入伙後唔換鎖？老婆話不如唔好換鎖，只換鐵閘，因為上手把鎖幾靚，要換就好貴，不如只換鐵閘。但係我又唔係幾放心，各位有冇類似經驗？」<br> Hi_Hi話：「層樓幾百萬都畀咗啦……」窒到出晒面嘅兩炮話：「唔爭在啦吓嘩，出面大把鎖仲靚啦！」亦有客氣啲嘅EddieWan話：「心安幾時都緊要過靚。」<br> 實際提議亦有唔少，好似redwhiteblue、大頭b仔、kome異口同聲咁講：「換鎖膽咪得囉！」</p><p>換鎖膽　最簡單</p><p>似乎明白晒嘅fleetline反問：「可唔可以叫人上嚟只係換鎖膽？雖然我知道可以自己換，但未試過，影幾張相，然後去舖頭俾佢睇就可以配？」不恥下問嘅學習態度，得到更多網友「教路」，redwhiteblue提醒話：「最好度埋鎖膽同度門嘅厚度，影埋門框個窿。」wajah仲直接，「拆個鎖膽去配咪得囉！」<br> 有啲網友就認為求人不如求己，Diotong話：「鎖膽好易換啫，自己試吓拆，識拆就識換㗎啦。」更現實嘅lun話：「換鎖膽，扭幾扭，幾分鐘搞掂，自己搞吓啦，你叫人嚟換，見佢三兩下換好就收錢，你會覺得好笨㗎！」<br> 突然諗起好多年前成日叫人用哥士的嘅曾近榮曾sir，其實日常家居好多嘢都可以自行修理，大門鎖個鎖膽的而且確好易換，去賣鎖嘅舖頭，配個同型號嘅鎖膽，返去扭鬆幾口螺絲，就可以成個鎖膽抽出嚟，換咗之後上番啲螺絲，咁就搞掂，快過煮即食碗麵。即使成把鎖換，其實都唔係好貴，市面上由幾百蚊到幾千銀一套鎖都有，當然，成把鎖換就搵師傅好啲，因為可能牽涉到門身同門邊開窿，裝鎖亦要講技巧同手工。<br> 雖然話換鎖係求安心，但黑仔起上嚟咩嘢鎖都幫唔到你，好似@喜力B話：「木門其實好兒戲，試過有朋友屋企俾人爆格，已經係實心木門加大鎖頭，但係一睇就知人哋係用鐵筆夾硬撬爆度門，所以基本上用咩鎖，對啲賊嚟講都唔成問題。」</p></body></html>