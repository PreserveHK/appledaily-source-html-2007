<html><header><meta charset="utf-8"><title>賭blog日記：曼聯收少過億 - 蘋果波神</title></header><body><h1>賭blog日記：曼聯收少過億 - 蘋果波神</h1><p>28/09/07.....<br> 天晴</p><p>最新動態</p><p>前兩天講過賭聯賽盃要多勞多得，結果車仔派強陣大炒侯城，曼聯超弱陣主場負高雲地利，呢類資訊，唔到賽前都唔知，一啲搶錢嘅中型班如布力般同愛華頓，個陣強到同打聯賽無分別，所以要贏錢唔係咁簡單度吓盤路就得，唔辛苦唔得世間財呀！<br> 曼聯大熱倒灶，當然同佢派出全隊副選有關，但一班二線兵踢得咁差，費Sir都話好意外。不過大家千祈唔好以為大球會就唔志在，你計吓條數，對高雲地利都有74,000人睇，統收30鎊計，連該晚球迷買球會精品入場打氣同食熱狗飲啤酒汽水，球會呢場波執成2、3百萬鎊，咁快就出局，今季可能收少過億港元，幫球會管數嘅人，真係皺晒眉！<br> 冇青訓唔重用新人，球會難有好前途，唔係求其俾佢哋間唔中踢吓盃仔就會成長；你睇吓香港波，只識狂搵冇人識嘅巴西兵同國援，但國援門將都可以踢成咁，送埋飛入場，又如何，香港足球仲有將來咩？<br> 蘋果波神<br> 沒有成功，沒有失敗，最重要你是否仍然享受箇中樂趣，否則不如不玩好了。<br>  http://hk.myblog.yahoo.com/footballexperts/ <br> 逢周一至五見報</p></body></html>