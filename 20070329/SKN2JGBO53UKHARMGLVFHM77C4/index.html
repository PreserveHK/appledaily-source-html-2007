<html><header><meta charset="utf-8"><title>轆-Book：SkylineV36　<br>收起囂張成熟上位　戰神大個仔喇！</title></header><body><h1>轆-Book：SkylineV36　<br>收起囂張成熟上位　戰神大個仔喇！</h1><p>近幾代嘅Skyline真係好似一個男人嘅寫照；R34就好似一個廿零歲嘅後生仔，血氣方剛扮到懶型咁通街𠝹女，囂張到痹；到V35忽然醒覺步入中年，年輕不再兼且要開始注意體形；而最新呢代V36就係經過多年洗練、有事業基礎嘅成熟型男，令有戰神之稱嘅Skyline邁向另一層次。<br>記者：周達之<br>攝影：陳盛臣</p><p>成熟穩重更有魅力
</p><p>懷住興奮嘅心情，走去灣仔代理那處攞部水貨版SkylineV36250GT，一心諗住走番轉石澳，之所以興奮，係因為感歎Skyline終於成熟起嚟，記得上代V35推出時，一睇見佢嗰個忽然發福嘅賣相，簡直就係判咗R34及歷代Skyline車迷嘅極刑！不過經歷幾年風霜之後，新一代V36已經變得成熟穩重，不再笨笨拙拙，由一個暴風少年，經過初入中年的尷尬期，最後變成一個成熟嘅事業男士。<br> V36與V35喺外形上最大嘅分別，係將無厘神氣嘅頭燈，變成神采飛揚嘅L形設計，而鬼面罩、泵把及尾翼等嘅小改動亦令整個賣相即時醒晒。車身長度加咗5mm、高同闊都加多20mm，令成架V36更有房車味道，唔似得V35咁唔湯唔水、笨頭笨腦。</p><p>四輪轉向入彎更盡
</p><p>跳上車，第一件事係覺得引擎聲好沉實，250GT採用嘅係日產新開發嘅VQ25HR引擎，呢部偈係由VQ25DD進化而來，馬力達225ps，上東廊高速一段，小記一腳踏下油門，雖然唔講得係好澎湃，但亦有令人心跳嘅快感，但假如換轉係3.5公升版本，相信感覺會完全唔同。波箱仍然係5前速，可以嘅話當然係6甚至係7前速最好啦！附有+/-波，叫做可以比小記過過拖波手癮。<br> 跑到入石澳一帶多彎路段，左扭右扭仍極之順暢，相信係有賴V36嘅4WAS（Four-WheelactiveSteeringSystem）主動式四輪轉向系統，在轉彎時系統會因應車速及扭軚多寡來決定前後輪嘅轉向角度，令轉向時更穩定，想高速啲入彎都無問題。V36雖然係FR車，但車重比例係53:47，前後重量平均，而呢個亦係佢轉向靈活穩定嘅原因之一。懸掛方面，設定有啲尷尬，當V36係跑車嘅話會覺得佢軟，當佢係房車時又覺得佢硬，有啲兩頭唔到岸嘅感覺。</p><p>內櫳骨子　未夠豪華
</p><p>內櫳方面算係標準房車格，唔係豪華算係骨子；銀色鋁合金飾板一啲都唔俗氣，因為採用咗啞色及類似磨沙花紋，唔係得個閃字！此外，用家亦可選木製飾板，令感覺高雅一啲。多媒體設備方面，雖然無得睇DVD，但配上一套Bose音響，再加上全車裝設嘅10個喇叭，用嚟聽CD的確一流。講講吓忍唔住又要彈一彈上代V35，唔少人都覺得坐上V35就好似揸住部Van仔咁，所以今次V36刻意將座椅降低，感覺舒服得多。<br> Skyline由「跑」轉「房」其實不難理解，畢竟日本跑車全盛年代已一去不返，想狠心停產但又唔想浪費Skyline呢個金漆招牌，轉營亦係一個相對無痛嘅折衷方法，觀乎V36嘅表現，其實已經係向成功跨進了一步。不過假如你問我鍾意歷代邊一款Skyline，我會答係R32。</p><p>抵讚</p><p>外形靚仔咗唔少，而且內櫳充滿跑格，唔似上代V35咁笨拙。轉向表現佳，可享受片彎快感。</p><p>要彈</p><p>馬力只係啱啱好，畀着我會揀3.5公升版本。內櫳設備略嫌單薄，有埋導航同DVD就最好。</p><p>SkylineV36250GT規格</p><p>引擎：2,495c.c.V6頂置雙凸輪軸24活瓣<br> 馬力：	225ps/6,800轉<br> 扭力：	26.8kgm/4,800轉<br> 傳動：	五前速全自動附+/-波<br> 懸掛：	前雙搖臂、後多連桿<br> 制動：	通風碟<br> 輪胎：	前225/55R17<br> 	後225/55R17<br> 尺碼：	4,755×1,770×1,450mm<br> 軸距：	2,850mm<br> 車重：	1,855kg<br> 車輛提供：富利堡（28772899）</p></body></html>