<html><header><meta charset="utf-8"><title>等食壽司<br>長龍壽司店喪排２粒鐘</title></header><body><h1>等食壽司<br>長龍壽司店喪排２粒鐘</h1><p>學林海峰話齋，今時今日食手握迴轉壽司，排隊起碼排成9個字，超低能；彷彿唔排隊就等於唔好食，勁搞笑。不過有時排完成粒鐘隊，結果換來一肚氣，唔抵又花時間。今日一次過走訪各間長龍壽司店，再比比各店三文魚，睇吓「你低能，定係我搞笑」。<br><br>記者：朱崇德、梁學文、王俊榮、劉嘉蕙　攝影：陳陶鈞、陳偉強<br></p><p>1.和花亭　活魚日日到港</p><p>分店：海運店　<br> 排幾耐：最少30分鐘，最高紀錄排2個鐘<br> <br> 賣點：和花亭的活魚特多，而且差不多日日都有專機運貨。晚市7、8點起碼要排半個鐘，試過有人排成兩粒鐘，都照排可也。和花亭4間分店分別位於海運、apm、上水廣場同始創中心，4間店都要排隊，排得最厲害的是海運總店。點解？因為總店的日本活魚最多。活魚日日搭飛機抵港，由東京築地市場同北海道直接返貨。每日上晝上機，下晝就會送到，晚市就食得到，想試即日鮮的飛機貨，最好就是晚上7、8點來，不過就得有耐性排隊。</p><p>豆紙鰻魚壽司$18/件
</p><p>日本來的豆紙用黃豆製，有豆香味又可以減少魚的油膩感。</p><p>和花亭波子壽司$22/件</p><p>波子壽司由免治吞拿魚、海膽、甜蝦、三文魚子加日本葱做，5種材料的鮮甜味一次過在口中爆發。</p><p>比試：三文魚壽司$10</p><p>重量：20g<br> 長度：5吋<br> 色澤：光身<br> 脂肪：分布平均</p><p>食客意見</p><p>Apple：「Teatime來唔使排又有折。」</p><p>和花亭（35862622）　<br> 地址：海港城海運大廈OTG03舖</p><p>2.板前壽司　長等位</p><p>分店：世貿中心對面<br> 排幾耐：周六日晚市平均派200、300個籌，預最少等兩小時有位<br> <br> 賣點:目前有7間分店嘅板前開張三年來新聞多多，最近啱啱開埋又一城同機場分店，落足本搞裝修。識揀位係致勝之道，旺區銅鑼灣分店開正世貿對面，條隊成日排到出總統商場，搞到路人行過唔知乜事都想趁墟，試過一晚派完400張飛，都未開始叫1號！斷估排嘅多，食嘅少。</p><p>比試：特大三文魚腩$25</p><p>重量：49g<br> 長度：11吋<br> 色澤：三文魚有光澤，夠新鮮<br> 脂肪：一半肥一半瘦，唔會太肥膩</p><p>食客意見</p><p>盧先生及家人<br> 「今次一行8人5:30pm嚟攞飛，仲攞定兩張，排咗3個幾鐘，中間睇咗場電影打發時間，但返嚟連第一張飛都未叫到。」</p><p>司徒先生<br> 「今次第二次嚟等，上次等咗半個鐘，覺得太耐走咗人。」</p><p>板前壽司（21108504）<br> 地址：銅鑼灣東角道24-26號1-3號舖</p><p>3.峰壽司　月賣30萬碟三文魚壽司</p><p>分店：創興廣場<br> 排幾耐：周六日晚市，由傍晚6pm-11pm，任何時間都有近30人排隊<br> <br> 賣點：銅鑼灣壽司排隊名店，最近進軍旺角區，結果一樣係－－排！全店約60個座位，平均每日客量500-600，非常驚人！以正宗日本師傅做即「練」壽司，加上價錢唔貴，係旺場原因。三文魚壽司最好賣，負責人表示：「三文魚我哋會特選近三文魚腩位，而非用正魚腩，好處係半肥半瘦，唔會太肥，咁樣食法會較健康！」佢哋呢款三文魚壽司平均月賣30萬碟（旺角店），好唔好味？好明顯啦！</p><p>特大炸蠔$25</p><p>以日本著名廣島蠔作此菜，蠔質味Creamy唔油膩。</p><p>比試：特大三文魚腩$25</p><p>重量：49g　<br> 長度：11吋<br> 色澤：三文魚有光澤，夠新鮮<br> 脂肪：一半肥、一半瘦，唔會太肥膩</p><p>食客意見</p><p>蕭生/蕭太/劉小姐<br> 10點嚟食，就係聽人講驚等位，希望夜啲嚟唔使等；今次嚟都係等咗半個鐘，OK吖！</p><p>峰壽司（35869515）　<br> 地址：旺角彌敦道601號創興廣場地下</p><p>4.昭陽　銅鑼灣首間壽司劈場</p><p>分店：金百利商場<br> 排幾耐：周六日晚市，平均有20人以上排隊，最高紀錄上100人<br> <br> 賣點:昭陽係銅鑼灣區首個壽司劈場，$8/7吋壽司由此攻入購物區！劈場好處係去貨快冇隔夜，日日新鮮正貨。老闆馬生做香港魚排出身，同日本魚生供應商特別熟，經常攞到平價靚貨。晚市排隊平均上20–30人，輪隊時間大約30分鐘。最近新出優惠，只要在同座的金百利商場，惠顧任何日本料理店，憑單尾可以當8折優惠券使用，真係不失劈場本色。</p><p>吞拿魚海鮮卷$48</p><p>以蛋皮包裹粗切吞拿魚，配青瓜、蟹柳等，吞拿魚味香，配菜鮮口惹食慾。</p><p>冰火三文魚/甜蝦$20</p><p>以天婦羅醬輕炸壽司飯，入口微溫軟脆，一冷一熱有特色。</p><p>比試：三文魚壽司$15/件</p><p>重量：60g　<br> 長度：7.5吋<br> 色澤：肉質橙紅，清楚見到肌肉紋理一絲絲，好新鮮<br> 脂肪：真係好近魚腩部位，脂肪比例好好，入口有溶化感覺&#13;</p><p>昭陽（29888441）　<br> 地址：銅鑼灣記利佐治街1號金百利商場5樓3號舖</p><p>5.壽司正　濃淡豉油任點</p><p>分店：百樂酒店<br> 排幾耐：周六日繁忙時間幾十個，約半小時有位，平日晚間其實唔係好需要等位<br> <br> 賣點:過江龍「壽司正」係日本仙台人氣壽司店SushiKan第一間香港分店，舊年10月開張時一度墟冚。店內一大特色係提供有兩隻豉油任點，味道淡嘅昆布豉油專點貝類及白肉，而色深味濃嘅吟釀豉油就同深色魚生最夾。壽司正沿用日式裝修，佢哋最引以自豪係條迴轉帶，格仔花紋有LVMonogram感覺！</p><p>比試：三文魚壽司$9</p><p>重量：15g<br> 長度：4吋<br> 色澤：淺紅偏橙色，上面啲黑魚子仲搶過佢<br> 脂肪：分布均勻，偏瘦</p><p>壽司正（21914787）　<br> 地址：尖沙嘴百樂酒店地下G5-8號舖</p><p>6.味壽司　價錢取勝</p><p>分店：西洋菜街總店<br> 排幾耐：約20分鐘，周六至少排30分鐘<br> <br> 賣點：味壽司開在西洋菜街，以平價硬撼其他壽司店，當然不乏捧場客，不過因為可以訂位，排隊情況就唔係太厲害，weekday一般排20分鐘左右就有位，weekend就排半個鐘。店分兩層，樓下是壽司吧，樓上是柯打散座，座位唔太多，人一多都幾迫夾。沒有日本師傅，亦沒有特別活魚，不過就以價錢平見稱，9蚊雞就有交易。&#13;</p><p>玉子鰻魚$16</p><p>煎蛋內藏鰻魚，味道帶甜，限量供應。</p><p>海膽醬燒鮮帶子$24</p><p>帶子加入清酒、味醂燒，醬油味夠重。唔喜歡食海膽的，都可以一試這個壽司。</p><p>比試：三文魚壽司$9</p><p>重量：20g<br> 長度：4吋<br> 色澤：暗啞無光<br> 脂肪：唔太肥</p><p>食客意見</p><p>Gloria：「我試過最耐排9個字，不過都值得排，因為價錢夠抵。」</p><p>味壽司（29803991）　<br> 地址：太子西洋菜街222號地下</p><p>7.一壽司　63呎大魚缸</p><p>分店：金馬倫道<br> 排幾耐：平均30分鐘<br> <br> 賣點:登陸香港年多已有4間分店，63呎鹹水魚缸為標記。開張至今人頭湧湧，每晚6點半出現人龍，8點最多人，約20–30人等位，勝在餐廳地方大能容納約百人，平均輪候時間只需15至30分鐘。裝修下過苦工感覺舒適，吧枱不會手撞手，朋友多亦可選擇卡位。</p><p>BradPitt卷$35</p><p>壽司飯加攪碎拖羅配蘆笋，蘆笋爽口清新。</p><p>比試：三文魚壽司$9</p><p>重量：10g<br> 長度：4吋<br> 色澤：不太暗啞<br> 脂肪：略少但分布平均。</p><p>食客意見</p><p>Ling：「9點9到最好，等到十點有得食！」</p><p>一壽司（35759898）　<br> 地址：尖沙嘴金馬倫道48號</p><p>8.北海道活壽司　北海道入口</p><p>分店：始創中心分店<br> 排幾耐：平均30分鐘<br> <br> 賣點:北海道原裝入口，旨在材料新鮮行頭，不搞多餘花臣，直接讓客人品嚐快靚正的新鮮美食，晚上6點半隊尾要等約15分鐘，周末假日則多等一倍。餐廳光猛不怕你懷疑壽司新鮮程度，令人食得精神，每個鐘更有特別推介，好似特色壽司、手卷等。</p><p>活粒貝$50</p><p>原隻即開，爽口鮮甜帶檸檬香，餘下螺片作刺身，一味兩食。</p><p>比試：三文魚壽司$8</p><p>重量：15g<br> 厚度︰4分<br> 長度：4吋半<br> 色澤：光鮮<br> 脂肪：邊位較粗</p><p>食客意見</p><p>Andy：「壽司飯做得好，醋味適中，吞完都有陣飯香。」</p><p>北海道活壽司（35496000）　<br> 地址︰太子彌敦道750號始創中心地下G09，G10及G24號舖</p></body></html>