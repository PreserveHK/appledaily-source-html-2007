<html><header><meta charset="utf-8"><title>紐約凶城現《魔間傳奇》<br>優先搜畫：韋哥激減20磅打喪屍</title></header><body><h1>紐約凶城現《魔間傳奇》<br>優先搜畫：韋哥激減20磅打喪屍</h1><p>繼《尋找快樂的故事》（ThePursuitofHappyness）之後，荷李活影星韋史密夫（WillSmith）做番動作巨星，今次仲要大玩恐怖、驚嚇同特技，07年壓軸嘅荷李活重頭巨製《魔間傳奇》（IAmLegend），就係一齣不一樣嘅喪屍片，韋哥為咗要成為救世主，仲刻意減咗20磅。　撰文：戶川淳</p><p>本月13日正式上映嘅《魔間傳奇》搶攻聖誕檔期，未映已大受矚目，不過，從率先曝光嘅劇照所見，只得一個落寞嘅韋史密夫加一隻狗喺街上行嚟行去，好似好奄悶，不過唔好誤會，只要睇睇電影嘅預告片，就知呢套戲其實充滿大場面大製作，亦不乏驚險刺激嘅人與喪屍追逐戰。</p><p>人造病毒肆虐</p><p>片中嘅韋哥將會係一個傳奇，一名救世主，佢本來係一位天才橫溢嘅科學家，但係都控制唔到一種快速傳播、無法治療嘅人造病毒，仲眼白白睇住妻兒死去，全世界人類中毒變成失去理性嘅喪屍。<br> 不過，韋哥就離奇地對病毒擁有免疫能力，佢仲發現自己成為紐約市唯一生存嘅人，甚至可能係全世界最後一個冇被感染嘅人㖭！<br> 韋哥喺日間四處搜尋物質，又會喺實驗室向外間發放無線電訊息，希望尋找另一位好似佢一樣喺浩劫中僥倖生存嘅人。佢身邊潛伏住好多受病毒感染嘅變種人，佢哋留意住韋哥嘅一舉一動，靜待佢行差踏錯，伺機將佢置諸死地。</p><p>嚴格體能訓練</p><p>入夜後，韋哥就要進入戒備狀態，仲要將自己困喺大樓入面，監視被感染者嘅一舉一動，甚至同一大班喪屍對抗。<br> 喺日間追尋解藥嘅時候，韋哥可以享受一定程度嘅自由，例如喺街上橫衝直撞，喺戰鬥機上打高爾夫球，為大樓添上名貴嘅裝飾，用地圖記下城中嘅食物、燃料、藥物嘅位置等等，佢簡直就好似擁有咗整個城市。<br> 韋哥喺拍攝時要喺冇人嘅街上疾走、凌空倒吊起20呎高嘅地方、駕駛超速嘅跑車，同着住動態捕捉衣服嘅特技人搏鬥等等。喺開鏡前數月，佢仲接受咗嚴格嘅體能訓練，令佢嘅體格更加強健，體重亦減輕咗20磅。</p><p>話你知：經典小說三登銀幕</p><p>《魔間傳奇》係改編自美國小說家李察麥地遜（RichardMatheson）嘅同名小說，早喺1954年已出版，廣被視為現代科幻驚慄故事嘅典範，先前亦已兩次被拍成電影，分別喺1964年由雲遜派斯主演嘅《TheLastManonEarth》同1971年由查爾登希士頓主演嘅《TheOmegaMan》。憑《有你終生美麗》贏得奧斯卡最佳編劇獎嘅阿基華高士文，今次擔當編劇同監製兩個職務，原來佢一直都係《魔間傳奇》嘅忠實支持者，對於今次可以將小說拍成電影覺得好開心，佢深信認真嘅科幻小說可透過角色去探討一啲宏大嘅題材，並成為一種寓言。</p></body></html>