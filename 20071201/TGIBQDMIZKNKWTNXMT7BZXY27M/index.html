<html><header><meta charset="utf-8"><title>《蝙蝠俠》反轉香港高手策劃<br>揭幕後玩家面紗</title></header><body><h1>《蝙蝠俠》反轉香港高手策劃<br>揭幕後玩家面紗</h1><p>蝙蝠俠從來都只服務葛咸城，離開老家，世界之大，他卻選擇飛來香港，讓不少香港蝙蝠迷興奮大叫：「這怎麼可能？」<br>這麼一飛，連直升機都可在中環鬧市低飛500呎，讓部份香港電影人怒氣冲冲大呼：「這怎麼可能？」不是玩魔術，沒有出花招，這是排除無數困難，花費多個月時間與心機得出的成果。<br>拾月堂，將不可能變成可能，是在今年11月。<br>老闆朱鎮安說：「邊有大細超，係我哋開咗條路，大家以後可以照樣行。」　撰文：蔡如玉</p><p>隨着荷李活大片《蝙蝠俠黑夜之神》（TheDarkKnight）來港取景，拾月堂突然變得響噹噹，這間由五位電影人合夥開設的製作公司，曾協助《諜戰》（SpyGame）和《盜墓者羅拉：生命之匙》（LaraCroftTombRaider：TheCradleOfLife）等多齣國際猛片完成在亞洲的取景工作，在相關業務上有很高的市場佔有率，究竟拾月堂對外地電影人有甚麼吸引力呢？<br> 老闆之一朱鎮安主要負責外語片協製工作，在未成立拾月堂前，他已有多次與外語片拍攝隊伍合作的經驗，加上其他合夥人在電影界的履歷及在國際影展上的獲獎成績，很多生意都是自行上門的。朱鎮安日前接受本報訪問，表示做生意口碑很重要，尤其到外地找合作夥伴，有同行介紹當然較好，他說：「啲外國監製同導演嚟香港拍戲，唔係一嚟就搵10間公司逐間揀，佢哋只會搵一至兩間傾。我哋好熟悉外國人拍片嘅方法，提供製作之外，仲提供創意，會畀意見同幫手諗橋，我哋唔想只有機械性嘅服務，仲想建立朋友關係。」</p><p>準備工夫做到足</p><p>談到近期的《Batman》大案子，朱鎮安表示由去年8月導演基斯杜化路倫（ChristopherNolan）來港寫稿兩周開始起算，四天的拍攝，籌備足足超過一年，過程非常嚴謹，皆因很多安排都不可Take2。本來預定今年4月拍攝，卒之朱鎮安根據過去五年香港的天氣數據，決定延至11月才拍，他說：「唔可以隨便揀一日，天氣唔好就收工第日拍過，因為拍攝一日嘅費用可能係一兩個人一年嘅薪水，我哋做嘅嘢冇得博。」<br> 結果，政府各部門經過審批，容許《Batman》攝製隊一架C-130大力士運輸機在維港上空飛行，兩架直升機在西九龍、銅鑼灣、中環及西區上空低飛500呎拍攝，還通過晚間封路安排等。看似綠燈處處開，結果惹來杜琪峯和吳鎮宇等看不過眼，怒罵政府大細超，對港產片未有如此厚待，此說法似乎讓拾月堂的同僚有點寃屈，朱鎮安說：「成件事客觀啲講，大家唔好只睇我哋拍嗰四日，之前做咗好多準備工夫㗎。飛機低飛嘅每個動作，所有機型、飛行高度同工作人員要一模一樣咁喺芝加哥試飛一次先，真係可行先敢嚟香港做，所有資料數據同試飛情況要畀晒民航處睇。</p><p>爆巨星各有怪癖</p><p>「我唔係反對政府支持港產片，事實當然要一視同仁，但話到尾政府唔係電影人，你要申請任何嘢都要畀人哋明白了解所有情況，知道點解要批畀你，我哋一路籌備，政府都唔係話批就批，我要解決好多嘢先可以通過，大家點解唔諗吓我哋係開咗條路呢，下次申請時跟足我哋嘅做法咪得囉，自己plan唔好就唔好話人。有時啲人乜資料都冇，叫人哋點幫你手？」<br> 《Batman》是拾月堂也是朱鎮安經歷過最高難度的一次協製工作，他說：「我哋喺天台拍，下面露台放支燈，唔入鏡都要做報告，set嗰支燈都要搞三日。申請時乜crew都未有，就要知晒拍攝詳情，呢樣港產片未必做到。香港啲電影會唔會願意花人力物力做咁多事前籌備工夫？有啲戲拍嘅時候先有劇本又點做呢？最重要係導演喺事前要具體落實好多嘢，香港有時係演員都要估估吓唔知導演想點，或者根本導演都唔知自己想點。」<br> 有些香港電影人會視到荷李活發展為夢想，朱鎮安經常與荷李活電影人合作，又有何感想？他說：「拍《諜戰》時真係冇諗過可以親眼見到東尼史葛（TonyScott），我以前睇《壯志凌雲》（TopGun）當佢偶像咁滯，竟然可以同佢食飯傾偈，幾好玩。不過，做呢行最大滿足感係個客滿意我哋提供嘅service。」<br> 朱鎮安自言幸運地沒有遇到愛擺巨星架子的電影人，他說：「好多國際知名藝人都好好，木村拓哉好cool咁，但份人OK冇架子。嚟香港拍嘅第一日，導演搞咗成日都只拍得一個鏡頭，仲要唔係好見到佢個樣，佢都冇乜嘢。佢唔鍾意講嘢，有時行過同你笑一笑，啲女工作人員就咁俾佢電暈。」</p><p>摩根費曼（MorganFreeman）平易近人，安琪蓮娜祖莉（AngelinaJolie）也毫無架子，朱鎮安有沒有遇過一些怪要求？他說：「AngelinaJolie帶埋BB嚟，所以要求有babysitter，DVD同玩具畀小朋友，都好正常。最深刻係TonyScott，佢嚟之前列咗張清單，寫明酒店房一定只可以有指定牌子嘅礦泉水、薯片同朱古力等，最特別係朱古力唔可以有某種顏色，我哋要幫佢揀走晒先，不過佢嚟之前要求晒，好過嚟到唔鍾意先嘈。」</p><p>「以為香港好落後」</p><p>朱鎮安認為最讓他驚訝是一些外國人對早已被列為國際大都會的香港毫不熟悉，他說：「可能啲人對亞洲好陌生，唔知香港係咁現代化，以為同泰國同菲律賓嗰啲一樣，佢哋嘅概念只有『東方』。嚟到見到覺得有啲驚訝，估唔到好多嘢咁有規矩。」這個誤解帶來某程度上的工作阻礙，朱鎮安續說：「佢哋以為香港落後到周街拍嘢冇人理，好似《Batman》第一日拍樓梯戲，有個場地經理問我點解唔可以封路，如果喺美國就可以由威靈頓街封到去荷李活道，我解釋佢知封咗條擺花街有幾大影響，帶埋佢去睇人哋搭巴士車到門口，如果封咗路，市民返屋企要行多幾遠路，佢先明白晒，都係靠溝通囉。」<br> 未來，拾月堂的主要發展路向並非協製電影，而是想多點合拍及自行投資電影，朱鎮安說：「只做productionservice好被動，人哋劇本寫唔到嚟拍，你點叫都冇用。我哋希望拍多啲有創意嘅電影，反正我哋幾個合夥人都鍾意拍戲。」<br> 攝影：林德雄　部份圖片提供：拾月堂</p><p>網羅各地猛人</p><p>拾月堂製作有限公司於千禧年成立，當時只得四位合夥人，包括朱鎮安、彭瑞祥、導演余偉國和監製李少偉，後來李少偉退出，02年因中國電影在國際影壇日益受重視，屢獲國際獎項的內地導演田壯壯加入成為合夥人，並於北京開設北京拾月堂文化發展有限公司，彭瑞祥也親上京與田壯壯一同主理內地事務。04年韓片盛行，韓國監製金哲秀加入成為拾月堂第五位合夥人，並在首爾設立分公司。</p><p>投資拍戲</p><p>憑着各合夥人與外語電影工作者的合作經驗和人脈關係，以及分別憑電影在國際影壇獲獎，拾月堂在外埠影壇知名度也相應提高，不少外語片到亞洲取景都找他們協助製作。此外，拾月堂也有製作廣告和音樂錄影帶，甚至與其他電影公司合拍電影和投資開戲，05年便首次投資謝東執導的內地電影《與你同在的夏天》。
</p><p>合夥人來頭勁</p><p>田壯壯：中國著名導演，從影28年，作品有《小城之春》和《大太監李蓮英》等，曾於威尼斯影展及柏林影展獲獎。<br> <br> 余偉國：90年與劉德華合組天幕製作有限公司，曾與陳果製作電影《香港製造》和《去年煙花特別多》，曾執導電影《1/2次同床》和《再說一次我愛你》，也是劉德華投資的亞洲新星導計劃負責人。<br> <br> 彭瑞祥：外語片和廣告的美術指導，曾參與洛高漢（RobCohen）執導的《李小龍傳》（Dragon-TheBruceLeeStory）等外語片。現主力執導廣告片，屢獲國際殊榮。<br> <br> 朱鎮安：曾於香港沙龍電影公司任職製作經理和監製，曾參與荷李活電影在亞洲的拍攝工作，與不少著名導演和演員合作，如成龍的《火拼時速》（RushHour）等，也曾拍攝國際廣告片。<br> <br> 金哲秀：擅長電影監製和統籌工作，曾在日本導演中田秀夫的《LastScene》，也在陳果的《人民公廁》中擔任策劃，並將王家衛的《墮落天使》、劉德華的《烈火戰車》和周星馳的《喜劇之王》等電影引進韓國。</p><p>話你知：拾月堂參與電影一覽</p><p>00年：荷李活電影《諜戰》<br> <br> 02年：荷李活電影《新鐵金剛之不日殺機》、荷李活電影《盜墓者羅拉：生命之匙》<br> <br> 04年：韓國電影《風之傳說》<br> <br> 05年：中國電影《與你同在的夏天》、韓劇《香港特急》<br> <br> 06年：<br> ‧韓國電影《我老婆係大佬3》<br> ‧韓國電影《Mr.Robin追求記》<br> ‧香港電影《再說一次我愛你》<br> ‧香港電影《得閒飲茶》<br> ‧香港電影《師奶唔易做》<br> ‧馬來西亞電影《念你如昔》<br> ‧馬來西亞電影《太陽雨》<br> ‧新加坡電影《愛情故事》<br> ‧中國電影《瘋狂的石頭》<br> ‧法國電影《登機門》（BoardingGate）<br> <br> 07年：<br> ‧荷李活電影《神奇四俠：銀魔現身》（FantasticFour:RiseoftheSilverSurfer）<br> ‧荷李活電影《蝙蝠俠黑夜之神》<br> ‧法國電影《IComewiththeRain》<br> ‧法國電影《LargoWinch》<br> ‧韓國電影《NDYL》<br> <br> 資料來源：拾月堂</p></body></html>