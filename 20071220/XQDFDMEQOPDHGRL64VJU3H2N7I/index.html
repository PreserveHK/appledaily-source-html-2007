<html><header><meta charset="utf-8"><title>中環在線：葉維義讓位　朱樹豪坐正 - 李華華</title></header><body><h1>中環在線：葉維義讓位　朱樹豪坐正 - 李華華</h1><p>前日葉維義正式辭去新昌營造（404）董事一職，朱樹豪成為新任揸fit人，新昌係本港老字號建築股，喺港澳同內地承辦建設工程，本來係葉氏家族生意，家陣葉維義讓位，只係揸番約5%股份。<br> 葉氏賣盤嘅原因眾說紛紜，有傳葉維義要專心搞好惠理集團（806），亦有傳佢對資產管理興趣大過建築業好多。<br> 而今次易手，新昌有機會由建築股轉型為地產發展股，如果轉型成功，對新昌未來嘅發展都有利啲，最驚係中央又會有宏調政策出台，影響內地樓市啫，新昌股東要諗諗佢哋嘅前景。&#13;</p><p>拉攏王英偉做副主席</p><p>新主席朱樹豪本身亦係駿豪集團主席，駿豪主要從事綜合休閒業務，觀瀾湖高爾夫球會就係由佢哋經營。朱氏今年中先將王英偉拉攏到駿豪，王英偉之前係瑞安房地產嘅副主席，被傳過會「回巢」政府做問責局長，亦係一名人才。今次朱樹豪接手新昌亦預埋王英偉，王氏會出任執董兼副主席。葉維義祖業付託畀佢哋，應該可以安心。
</p></body></html>