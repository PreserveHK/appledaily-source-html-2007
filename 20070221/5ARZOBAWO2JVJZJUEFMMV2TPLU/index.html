<html><header><meta charset="utf-8"><title>REVIEWS電腦：東芝A100雷米金機<br>裝XB360手掣　行街閃住踢</title></header><body><h1>REVIEWS電腦：東芝A100雷米金機<br>裝XB360手掣　行街閃住踢</h1><p>新年佳節，梗係要金光閃閃先夠貴氣，好似東芝最新推出A100，外表更係富貴逼人，用上筆記簿甚少見嘅金色機殼，睇落去已經夠晒搶眼，加上內置最新《WindowsVista》，內外都好有新鮮感。<br>記者：許福合<br>攝影：譚盈傑<br>ImageGirl：Fion</p><p>揀佢嘅理由</p><p>要換電腦，第一件事就要決定要換部桌面電腦定係Notebook，其實現時Notebook表現直追桌面電腦，如果好似我咁，主要用電腦上網、寫電郵、打吓文件同玩遊戲，Notebook實在應付有餘，而呢部A100，無論內外都有唔少吸引嘅地方，大廠出品，價錢合理，加埋以下3大理據，我撐佢！</p><p>金色特別版</p><p>我選佢嘅理由：外形特別。雖然Notebook一般都係四四方方，唔會三尖八角，不過喺顏色上搞新意思，又確實有唔少新鮮感。A100機面用上金色，呢個金色機殼，原來大有來歷，佢係為世界盃推出嘅限量精品，上面印上凸字，當然唔少得世界盃圖樣同標誌。<br> 顏色版Notebook見過唔少，不過金版甚為罕見，拎住佢出街，金光四射，贏盡全場目光！話你知呢個金殼數量有限，要頭50名機主先有機會獲得，對球迷來講都幾有收藏價值，尤其適合鍾意突出自己嘅人。講番啲實用功能，佢用上15.4"闊屏幕，要佢兼任桌面電腦亦夠睇頭，又或者外接顯示器使用亦可，而屏幕一如以往，採用ClearSuperView，畫面清晰兼穩定，要彈係仍然有反光嘅問題，使用時要遷就吓機身角度。&#13;</p><p>專用軟件設定簡單</p><p>我選佢嘅另一理由：簡易設定。自從《WindowsVista》推出之後，新型Notebook立即換晒新裝迎接《Vista》時代，不過好似搬咗去間新屋一樣，用起上來真係有啲唔習慣，尤其《Vista》多咗唔少花巧設計，實際有無用真係用過先知，不過畫面又真係比《XP》更進一步精緻，不過講到設定，就有啲難以入手，而A100貼心嘅地方，係預載埋《ConfigFee》，當中可以快速幫助用家設定好有線、無線同藍芽等相關設定，對我呢類《Vista》初哥，真係簡單方便好多。如果你同我一樣級數，連《Vista》小畫家都要搵好耐嘅人，A100另一個特設LuxPad功能，亦係好啱使，可預設6種快速鍵，而快速鍵更直接放喺MousePad上，篤吓手指就用到，真係名副其實嘅快速鍵！</p><p>打機睇戲俱佳</p><p>我選佢嘅最後理由：打機娛樂。A100內置嘅《Vista》係HomePremium版，加入《WindowsMediaCenter》，可以一站式欣賞電影、音樂、相片同燒錄DVD，無論對電腦認識深定淺，都一樣方便好用。而隨金色機殼，仲會包埋《FIFAWorldCup》同XB360手掣，雖然世界盃已經完咗好耐，不過如果你對賽果仍然好唔滿意，可以再喺遊戲內重賽，而XB360手掣一向以好手感見稱，唔使再用電腦鍵盤打機咁唔就手。遊戲畫面更因為NvidiaGeForceGo7300顯示卡有256MB記憶體，3D遊戲畫面絕對唔會比桌面電腦差，而A100用上15.4"芒、HarmonKardon喇叭及SRS聲效，對鍾意打機同睇戲，耳仔就特別受照顧，份外有現場感！</p><p>新機試玩<br><br>打機爽過XB360&#13;</p><p>用上《Vista》嘅A100，硬件規格本身就已經有一定份量，加埋用上GFGo7300，對玩3D遊戲有心有力，跟機嘅《FIFAWorldCup》，除咗流暢度高，畫面仲細緻過XB360，記得用埋XB360手掣，份外過癮。</p><p>睇戲低音佳</p><p>播DVD向來都可以睇到筆記簿電腦影畫質素，未用上高清標準就有咁嘅水準，都叫收貨喇，而HarmonKardon喇叭果然有料，低音實淨，音域夠闊，睇碟都唔使外接喇叭。</p><p>Profile</p><p>處理器：Core2DuoT7200（2GHz）<br> 記憶體：1GBDDR2<br> 硬碟：120GB<br> 光碟機：雙層DVDSuperMulti<br> 屏幕：15.4吋WXGA<br> 顯示卡：NvidiaGeForceGo7300<br> 體積：360X267X29.8/36.8mm<br> 重量：2.72kg<br> 查詢：2C電腦（23752375）</p></body></html>