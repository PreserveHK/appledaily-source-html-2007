<html><header><meta charset="utf-8"><title>REVIEWS相機：極速追蹤對焦<br>1秒7發　老千走唔甩</title></header><body><h1>REVIEWS相機：極速追蹤對焦<br>1秒7發　老千走唔甩</h1><p>新年流流梗要搵啲嘢搞吓，成班Friends上嚟拜年一坐就幾粒鐘，除咗打機煲碟，當然要玩吓骰盅大細兼魚蝦蟹發個新年財。「嘩！鋪鋪都輸？唔係着錯咗紅底褲。」正當你嬲嬲哋拎起部CasioZ1050影班Friends互相廝殺嗰陣，不妨試用佢最強嘅1秒7張連環拍攝，唔只捕捉快，搭埋追蹤對焦，你仲能夠清晰拍低搖骰盅等高速動作……證據確鑿，仲唔認出老千！<br><br>記者：陳國輝　<br>攝影：何家亮<br>ImageGirl：家祺</p><p>影小朋友　一家出埠啱用</p><p>除咗過年同班老友影相留念，平時出埠旅行仲啱用！Z1050勝在有連拍功能，如果仲係菲林年代，或者你認為咁做好浪費，曬出嚟嘅相多數唔啱口味；但對於一家大細嘅父母，其實幫小朋友影相先係最高難度，想佢坐定定唔好郁、望住個鏡頭笑吓，或擺個卡娃兒Pose等你慢慢對焦……諗都唔好諗！佢哋見到草地會喪跑，睇見啲小狗、白鴿會窮追不捨，呢個時候，Z1050嘅連拍就最管用；更抵讚係，鏡頭可選擇地追蹤小朋友或任何一件死物對焦，即使移動得好快，都唔使驚甩拖，一Take搞掂總好過次次買粒糖𠱁小朋友。</p><p>操作稍繁複　需時練習</p><p>本應如Z1050呢類儍瓜卡片DC，操作異常簡單先至係，點知玩連拍嗰陣竟然要舞一大輪先識，勸大家用之前要認真練習吓。咪諗住直接啓動Menu，再選擇「高速連拍」就玩到，如果你貪心想用盡1,010萬像素拍攝，肯定會失望；官方Suggest嘅最佳拍攝模式係採用200萬像素，同時解析度為一般，咁就可做出1秒7張連環快拍；小記試用後仲有些少心得，就係每張相連拍速度原來唔一致，頭7幅相影得好快，但之後3張就明顯慢咗些少，若然你要求高啲，不妨選擇用更低Resolution，速度更加快。至於其他操作方面，Z1050總算User-friendly。</p><p>1秒開機　緊貼追蹤物件</p><p>講到連拍要求，「快」固然係首要條件，之但係準繩同樣咁重要。不論卡片DC仔抑或專業單鏡相機，對焦最緊要快及準確，Z1050由啓動開關至對焦拍攝，所需時間約2秒，有咁嘅反應當然抵讚；另外，機內仲特設「自動追蹤對焦」功能，玩法比市面上流行嘅人臉對焦更多花臣，唔使一味Focus人頭，可以係任何物件，包括遙控車、足球、甚至魚缸裏面嘅生物，一旦對焦框將佢鎖定，就算佢走去邊，對焦框依然追到貼一貼，小記甚至試過將對焦物件移離LCD範圍，過幾秒之後再返番轉頭，竟然仲繼續Focus嗰件嘢，厲害！但移動速度不能太快，否則會出現追唔切問題。</p><p>機身逐處睇</p><p>PROFILE</p><p>有效像素：1,010萬像素CCD<br> 變焦：3倍光學及4倍數碼<br> 感光元件：1/1.75吋CCD<br> 屏幕：2.6吋TFT<br> 儲存媒體：內建15.4MB、SD、SDHC、MMC、MMCplus<br> 體積：91.1×57.2×24.2mm<br> 重量：125g	電池：專用鋰電<br> 售價：$2,780	捷成洋行（29262320）</p></body></html>