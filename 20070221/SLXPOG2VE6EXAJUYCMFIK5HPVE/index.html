<html><header><meta charset="utf-8"><title>金手指：今年大家豬籠入水 - 孫柏文</title></header><body><h1>金手指：今年大家豬籠入水 - 孫柏文</h1><p>首先同大家拜年，孫柏文祝大家豬籠入水、身體健康、青春常駐、世界和平。小弟屬蛇，聽聞財運麻麻，所以如果要為大家提供一個豬年預測，我諗白銀今年都應該上唔到我為大家提供嘅120美元一盎斯目標價。雖然係咁，不過今日都係想同大家講黃金白銀。</p><p>阿根廷都有例子</p><p>大家都知道，自從七十年代，世界經過高通脹之後，好多國家都覺得，為咗保護貨幣嘅購買力打壓通脹，可以控制貨幣供應嘅中央銀行，就一定要獨立於政客運作。不過，世界各地嘅中央銀行加唔加息去控制貨幣供應，就好視乎行政部門計算出嚟嘅「通脹率」。甚至乎可以話，量度通脹率嘅人，雖然係政府行政部門，不過可以牽住「獨立運作」嘅中央銀行走。<br> 早排，日本央行宣布唔加息，就係一個咁樣嘅例子。本來，如果日本政府用原有嘅計算方法計通脹率，日本通脹率應該有0.9%，而日本央行話，通脹率超過0.5%就要加息，咁上次日本中央銀行就好應該按照自己嘅話，加息。不過，上次因為自民黨搞嘢，改變通脹率計算方法，結果出嚟嘅由原先嘅0.9%，變咗做啱啱唔過加息規定嘅0.4%，所以最後大家都見到日本央行冇加息，繼續印銀紙機長開，濫發鈔票。<br> 咁當然濫發鈔票係冇專利權，啱啱喺地球嘅另一邊阿根廷，負責統計通脹嘅官員，因為唔肯屈服改變通脹率嘅計法，所以俾總統炒咗。根據《華爾街日報》報道，最後改由一個由武警護送嘅人入去做。大家可能會問：「咁結果係點？」結果就係市場預期通脹率係1.5%至2%，不過官方統計出嘅結果就係1.1%，低過預期，你信唔信？</p><p>對抗通脹只得一招</p><p>債券市場嘅眼睛係最雪亮嘅，官方數字一出，阿根廷債券息率即時飛升。無他嘅，通脹率高都只不過等如中央銀行「好廢」，不過如果通脹率係篤數出來嘅，就等如政府「好奸」。「奸」比「廢」嚴重得多，所以債券市場要求嘅值博回報就高咗。<br> 講咗咁耐，大家可能又會問：「咁即係點？」呢幾日，日本中央銀行又會再次召開議息會議，討論吓加唔加息，市場今次預期有六成機會會加息。之但係，𠵱家全球濫發鈔票問題咁嚴重，做通脹數做成咁，出晒陰招，真係可以唔加！<br> 大家可能會再問多次：「咁即係點？」咁即係又到白銀戰隊隊長孫柏文出場嘅時候，喺呢個濫發鈔票嘅年代，惟有買實貨黃金白銀先至可以對抗通脹，保住自己嘅購買力，記住，唔加息，又係白銀戰上場嘅時候喇！<br> 金手指網誌：<br>  http://phatdat.blogspot.com </p></body></html>