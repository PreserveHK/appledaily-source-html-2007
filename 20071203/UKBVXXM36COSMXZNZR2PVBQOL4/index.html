<html><header><meta charset="utf-8"><title>TOM科網投資星光熠熠</title></header><body><h1>TOM科網投資星光熠熠</h1><p>噚日TOM集團（2383）由於受到投資Facebook嘅傳聞刺激，股價一度急升55%，高見0.93蚊；雖然午市已逐漸回落，但全日仍升23%，收報0.74蚊。TOM表現神勇，吸引兩位網友討論，Frankie推介TOM仲建議喺0.65蚊買入，目標價1蚊，1個月睇升五成四，止蝕價0.55蚊。</p><p>憧憬夥拍Facebook炒高23%</p><p>Frankie睇好TOM，「有報道話，李嘉誠基金以4、5億入股Facebook，仲會同TOM仔合作，雖然入股嘅錢唔多，但有炒作概念，再加埋旗下亦有唔少科網投資，都算星光熠熠，佢有投資易趣網，又做Skype同Paypal嘅代理，呢啲產品都有投資前景。呢一刻TOM嘅市佔率雖然好低，但佢有好產品，只要等到有個適合嘅人去經營，應該都有前景，短期都會多咗人留意呢隻股。」<br> 雖然TOM晏晝已經澄清咗有關傳聞，股價升幅亦即時收窄，不過，Frankie仍然睇好，李靄欣好奇問：「你本身有冇玩開Facebook㗎？」Frankie答：「有玩㗎，我晚晚都玩，所以都幾睇好Facebook前景。」<br> 此時，有另外一個網友西貢Peter打嚟插嘴，話唔贊同Frankie嘅睇法，對於李嘉誠染指嘅科技嘢都有啲保留，Peter話：「李嘉誠啲3G都唔知唔見咗幾多錢啦？」<br> 不過，孫柏文質疑：「點解Facebook要同TOM仔合作呀？」Frankie認為：「美國公司要打入大陸市場係好難，尤其喺社群等文化網站。」孫柏文就反指：「Facebook使乜靠TOM啫，佢係靠朋友間互相推介（invite）加入之嘛。」</p><p>博再有富豪入股Facebook</p><p>其實，Frankie咁睇好，最大原因係，「可能遲吓Facebook又傳有邊個富豪同基金入股，跟住TOM仔咪又有得炒囉。」對於Frankie嘅賭博心態，東方匯理衍生產品董事李靄欣話：「現時賭博嘅成份比較高啲，呢啲唔係投資，咁博不如買六合彩。」孫柏文插口：「連輪商李靄欣都叫你唔好咁博，你要好好檢討吓風險。」<br> 事實上，TOM集團今年表現一直令人失望，股價每下愈況，年初曾高見1.08蚊，11月底一度低見0.58蚊；昨日收市價0.74蚊，距離年內高位累積跌幅多達31%。</p><p>中石油（857）<br>染藍前後有得升</p><p>西貢Peter想問中石油（857），佢話：「早兩個禮拜已經喺13.8蚊水位入咗些少，𠵱家（股價）唔上唔落。」李靄欣表示，「下周初中石油會正式成為恒指成份股，之後會幾跟指數走，如果油價表現唔會太差，相信中石油今個禮拜尾、下周初會有一輪升幅，表現會好似之前嘅國企股入恒指咁。不過，短期去到廿蚊嘅機會就低啲。」<br> 李靄欣解釋，中石油正股之前上到廿蚊，有幾多散戶追咗20蚊樓上行使價嘅中石油窩輪而未有止蝕，唔排除升到16蚊有幾大沽壓。「起碼若果散戶沽啲輪出嚟，輪商亦要沽啲貨，嗰度應該都有幾多貨。」<br> 孫柏文補充：「之前油價升，中石油（股價）都無跟過，反而佢跟股市走多過跟油價走。」</p><p>新地（016）<br>伺機減息後開put</p><p>利舞台Phantom今日戴面具登場，神神秘秘，仲想喺呢排升市中put一put。佢話：「見大家已經炒咗減息，地產股可以喺減息後put一put，我想put新鴻基地產（016），等佢升番上165蚊就沽，然後睇到155蚊就放，睇1個月，睇吓到唔到價。」<br> 不過Phantom仍然好苦惱，原因係𠵱家揀唔到好輪嚟put，市場上只得4隻揀，「啲行使價真係遠到離晒譜，94蚊都夠膽。」李靄欣解釋：「put輪嘅話，發行商好少出到咁貼價，因為好少投資者肯咁做。」<br> 李靄欣再忠告Phantom，「你睇1個月都算耐，揀隻出年年尾到期嘅會較好，但睇番市場上有嘅4隻put輪，到期日耐啲嗰隻，換股比率100兌1，升幅可能無其他10兌1嘅咁可觀囉；如果你想博啲，都可以揀隻短期啲嘅！」</p><p>今日嘉賓：亨達集團研究部董事黃敏碩</p><p>每日收市後4:30pm<br> <br> 想搵名家教路，請登入以下網址<br>  http://appledaily.atnext.com/jp/finance登記 <br> 成功參與節目者，有機會獲贈禮品<br> <br> 歡迎Phonein28698262<br> <br> ＊以webcam參與節目者，可額外獲贈KFC$100現金券</p></body></html>