<html><header><meta charset="utf-8"><title>中環在線：股壇長毛聖誕貼成謙 - 李華華</title></header><body><h1>中環在線：股壇長毛聖誕貼成謙 - 李華華</h1><p>仲有廿日就到聖誕，今年率先送出聖誕禮物嘅，係有股壇長毛之稱嘅DavidWebb。華華講緊嘅係一年一度阿Webb嘅ChristmasPick。阿Webb揼嘅網站今年踏入第九年，佢每年聖誕都會揀一隻心水好股公諸同好，名為ChristmasPick，今年有幸被佢選中嘅心水股，就係成謙聲匯（2728）。<br> 阿Webb唔係nobody，佢揀嘅股梗有番咁上下，經過阿Webb一點，噚日成謙升咗6.3%，收市報1.01蚊，全日股價最高曾急升過9.5%，唔知邊啲人同阿Webb咁心靈相通？嗱，貼得畀你就梗係睇好隻股，咁睇好又冇理由自己唔買，據港交所資料顯示，Webb喺今年9月12號，增持成謙，持股量由4.96%，增加至5.05%。<br> 今年已經係Webb第9年推介聖誕股票，加埋成謙，共推介過9隻，舊年係暫時唯一一次失手嘅推介，佢舊年建議嗰隻順龍控股（361），加埋股息收入，1年回報跌咗6.7%。雖然係咁，亦無損阿Webb聖誕推介亮麗嘅往績，平均複合增長有29%，見得人啩！</p><p>唯一衰喺順龍手</p><p>華華睇番佢過往8年成績，以01年推介嘅同得仕（518）表現最好，1年回報達五成六。不過，講到近年最好表現，就梗係05年推介嘅富士高（927），雖然1年回報只有四成四，但若投資者𠵱家仲揸緊，就和味囉，年初至今股價升近九成。<br> 大福證券研究部主管杜冠雄就唔係咁睇好，佢話，全球經濟衰退加上人民幣升值，對生產電子消費產品嘅成謙會構成負面影響，減低需求，影響盈利，而現時股市已出現好大調整，投資者與其買蚊型股，倒不如吸納優質紅籌國企股，人棄我取大陸航空股，或鋼鐵煤炭股。</p><p>股壇長毛聖誕股票推介</p><p>07年　推介股票：成謙聲匯（2728）<br> 最新收報：不適用　1年後回報#：1.01元<br> 年初至今表現：+62.9%<br> <br> 06年　推介股票：順龍控股（361）<br> 最新收報：-6.7%　1年後回報#：0.77元<br> 年初至今表現：-30.0%<br> <br> 05年　推介股票：富士高（927）<br> 最新收報：+43.6%　1年後回報#：3.45元<br> 年初至今表現：+89.6%<br> <br> 04年　推介股票：嘉利國際（1050）<br> 最新收報：+30.8%　1年後回報#：0.77元<br> 年初至今表現：-58.2%<br> <br> 03年　推介股票：亞倫國際（684）<br> 最新收報：+4.7%　1年後回報#：1.25元<br> 年初至今表現：+14.7%<br> <br> 02年　推介股票：雅視光學（1120）<br> 最新收報：+42.0%　1年後回報#：3.04元<br> 年初至今表現：+20.6%<br> <br> 01年　推介股票：同得仕（518）<br> 最新收報：+56.3%　1年後回報#：1.98元<br> 年初至今表現：-2.5%<br> <br> 00年　推介股票：信星集團（1170）<br> 最新收報：+53.2%　1年後回報#：0.77元<br> 年初至今表現：-22.2%<br> <br> 99年　推介股票：寶途（585）*<br> 最新收報：+23.3%　1年後回報#：1.41元<br> 年初至今表現：-59.9%<br> <br> 注：#包括股息*現為意馬國際<br> 資料來源： http://Webb-site.com及彭博通訊 </p><p>彤叔都係股東</p><p>得到DavidWebb推介為「聖誕禮物」嘅成謙聲匯，主要造揚聲器同耳機等聲學產品，主要市場喺美國、歐洲同亞洲。成謙05年7月14號上市，嗰日成績唔差，收報0.81蚊，比招股價升咗1.25%。雖然呢家公司個名幾翹口，但05年就搵咗彤叔嘅新世界發展（017）做策略股東，不過根據港交所資料顯示，新世界今年3月將持股量減低到5%樓下，以後唔使再披露持股量，所以華華唔知新世界家陣仲有冇揸住成謙。<br> 成謙由年初到𠵱家穩步上升，6月中更見過1.4銀嘅高位，股價由年初至今升咗63%。股價升唔係靠「鑊氣」，成謙嘅業績都有交代，至今年6月底嘅中期純利有1214.5萬銀，比舊年同期升54%，至於06年度純利就有5032.9萬銀，比05年度升超過一成。<br> 除咗往績見得吓人，成謙喺大陸長安嘅新廠5月啓用，未來計劃推出更多新產品，搶攻多媒體同音響市場，集團仲考慮喺越南建生產廠房，有啲景㗎！<br> <br> 電郵：mailto:LiWaWa@AppleDaily.com</p></body></html>