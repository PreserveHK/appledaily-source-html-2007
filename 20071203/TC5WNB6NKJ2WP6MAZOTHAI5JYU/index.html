<html><header><meta charset="utf-8"><title>孫大倫娶新抱畀滿分催生</title></header><body><h1>孫大倫娶新抱畀滿分催生</h1><p>富士攝影器材主席、前公益金籌委孫大倫娶新抱，長子孫道弘迎娶康文署副署長鍾嶺海女兒鍾婉琪，前日一對新人在灣仔會展筵開70席，李國寶、梁錦松、何猷龍和盛智文等都有到賀。</p><p>去年同日求婚</p><p>孫大倫夫婦大讚媳婦值滿分，孫大倫說：「生埋BB就更好啦，為香港增加人口呀。我送咗兩幅畫畀佢哋佈置屋企，奶奶就送咗啲首飾。」新郎孫道弘透露兩人拍拖兩年半，婚後將到南非度蜜月，問他如何求婚？他說：「其實我諗咗好多plan，但太太好忙，好難就到佢，所以舊年今日，我約佢去街前送份禮物畀佢，禮物絲帶上就縛住隻求婚戒指，再跪地求婚。」他又謂身邊有朋友想生但不育，有感能生兒育女都是福份，必定努力造人。<br> 採訪：LawWaiMan<br> 攝影：RickyChan</p><p>郎才女貌</p><p>新郎<br> 孫道弘（Stanley）<br> 年齡：29歲<br> 學歷：康內爾大學酒店管理學士及工商管理碩士<br> 家境：富士攝影器材主席孫大倫長子<br> 現職：富士攝影器材執行董事<br> <br> 新娘<br> 鍾婉琪（Jacqueline）<br> 年齡：26歲<br> 學歷：英國倫敦經濟及政治學院法律學士<br> 家境：康文署副署長（文化）鍾嶺海女兒<br> 現職：律師</p></body></html>