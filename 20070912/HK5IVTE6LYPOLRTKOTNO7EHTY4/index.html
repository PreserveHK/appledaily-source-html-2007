<html><header><meta charset="utf-8"><title>靚人Sell靚車（之三）：<br>愛瑪士日夜Look賣Demio</title></header><body><h1>靚人Sell靚車（之三）：<br>愛瑪士日夜Look賣Demio</h1><p>今日一口氣帶大家睇兩條片，事關呢位喺電視版《電車男》飾演愛瑪士嘅靚女伊東美咲，成日眼仔睩睩，有樣有身材，即使你唔係電車男，見到佢肯定嗒晒糖。而早前萬事得就搵咗佢為部車仔Demio拍廣告。<br>雖然萬事得呢款Demio已改頭換面、型仔10倍咁喺香港推出新版，而代言人亦已經換上了靚仔型男玉木宏，不過養眼度始終不及愛瑪士小姐，尤其顧及編輯「電車佬」嘅口味，所以幾經辛苦摷番兩段舊片出嚟。兩條片分別係日、夜篇，伊東都係一貫清純Look，不過日頭活潑，夜晚就冷艷，Sell嘅係「揸住呢架車，自己話晒事」嘅新女性生活態度，擺明冧女性市場。<br><br>記者：禾人</p><p>日間篇： http://hk.video.yahoo.com/video/video.html?id=109635 <br> <br> 夜間篇： http://www.wretch.cc/video/wretchFAQ&amp;func=single&amp;vid=1215437&amp;o=time_d&amp;p=9&amp;cid=0 </p></body></html>