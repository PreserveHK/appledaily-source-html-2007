<html><header><meta charset="utf-8"><title>唱好哥哥　阿梅咖啡<br>離開了卻散落四周</title></header><body><h1>唱好哥哥　阿梅咖啡<br>離開了卻散落四周</h1><p>今日哥哥「生日」。<br>記者MP3長期有隻《左右手》，聽了幾十次，左左右右不知去向，哥哥歌迷Joey說，他不理左右，最在乎這句「你離開了卻散落四周」，至少，講中了一個歌迷的心事。<br>有一年，特別多巨星離開，哥哥和梅姐走，記者覺得可惜，沒哭；今年聽着二人歌迷自白故人的好，居然聽到鼻酸酸，想喊！原來散落四周的絲絲點點，才是最揦住揦住扣人心弦。粉絲的愛令偶像不朽。生有限，活無涯，突然好像有點頓悟。<br><br>記者：劉嘉蕙<br>攝影：梁細權、陳盛臣</p><p>Joey　音樂會作生日禮物</p><p>4日前，我在星光大道開了人生第1個小型音樂會，唱哥哥的歌，這是我送給他的生日禮物。<br> 我做文職，音樂造詣不高，直到哥哥03年過身，我用他唱過的英文歌《EvenNow》改編第1首歌詞，放上網跟所有掛念他的人分享，大家看了都很喜歡，後來我便學作曲：哥哥當選全城笑容最美之公眾人物，我寫《永遠的微笑》；哥哥喜歡紅色，我回贈他一首《藍》；05年哥哥生日，我選了10首自己創作的歌，自資出碟獻給他，碟名就叫《SongsforLeslie》，點解10隻呢？因為哥哥喜歡十全十美。<br> 那隻CD印了幾百張，都有人買㗎，遲啲city'super及信和一些唱片舖都有得寄賣。為哥哥寫歌，讓我走上創作之路，至今儲埋20多隻，也因此認識了星恆製作公司及曾航生，今年他們想替我搞個人音樂會，於是有了這場哥哥的生日派對，許多歌迷會會員畀面支持，路人來來回回也有70、80個吧，我唔靚仔、又唔識跳舞，全靠哥哥把人吸引過來。</p><p>模糊地迷戀你一場</p><p>我從《風繼續吹》開始聽哥哥，那時我初中，很怕醜，又無錢參加歌迷會，最多學他剪鴨尾頭。我跟哥哥影過一次合照，那時讀中學，哥哥剛好到我親戚家打網球，家姐知道後打電話給我，我二話不說換了套西裝，跳上的士從九龍搭到西貢。下車一見到哥哥，我衝上去請他簽名！哥哥答了句「一陣間先」，繼續埋頭打波，真惱恨自己不識趣。場波之後，哥哥留下來跟大家聊天，又隨大夥兒去吃中菜，那餐飯，我記得有蝦。點解記得？因為食完蝦要抹手，哥哥一抹完手，侍應搶先一步拿走毛巾，搞到我不知幾飲恨。<br> 人人都話哥哥細心，是真的。餐飯食到最後，哥哥突然問我姐夫，「佢係咪要簽名影相呀？」原來他記得我這個小粉絲。那張合照，他穿運動裝，英俊帥氣，我穿西裝，老土到死，完全格格不入，不過他搭我膊頭的感覺，我呢一世都記得。</p><p>讓你被愛是我光榮</p><p>這個音樂會，曲目編排由我一手包辦，由他出道唱的《AmericanPie》唱到晚期作《有心人》，2小時內唱了20首歌，這是我送給哥哥的生日Party，不想太傷感。你問我最鍾意哥哥邊隻歌？其實我最欣賞佢個人，不屈不撓，處事態度認真。哥哥初出道時成日被人噓，掟帽下台搞氣氛，俾人掟番轉頭，幸好他沒有放棄。他啓發我們要做一個更好的人。<br> 你哋要多啲聽哥哥嘅歌呀。</p><p>Candy　為偶像兩度辭職</p><p>我跟小丹及Mary認識20多年了，梅艷芳歌迷會一成立，我們就是會員。03年梅艷芳出事，我辭工爭取時間陪她；開演唱會，她哭了，我們衝上台為她擦眼淚。她走了，我們一直想開間cafe，讓梅迷歇歇腳，聊她的事，講到今年4月終於成事。</p><p>處境都變情懷未變</p><p>你問我間cafe係咪支持阿梅最大嘅投資？以前睇晒咁多場演唱會，花錢仲多。冇得咁計。這不是一盤生意。開cafe很難，我們3個人零經驗，從大陸搬傢俬，一樣一樣砌。請不到人看店，我跟小丹索性辭工，我做廚房她做水吧，餐單整大路的沙冰跟滷水拼盤，本來唔識整到識。好大犧牲嗎？老實講，我們原本份工幾好pay㗎，我做會計，小丹更是唱片公司高層，但在這裏，天天抹杯掃地哼哼阿梅的歌，卻真的好快樂。<br> 這裏本來只放了幾張海報，有fans話唔夠喉，加吓加吓加到一牆都係黑膠碟，我們不是專業收藏家，唔知啲嘢𠵱家值幾錢，覺得靚就擺，佢第一隻碟《心債》反而冇，下次可以換。</p><p>她的星光繽紛地散在各方</p><p>我們都叫梅艷芳做阿姐，因為她永遠是我們的大家姐。不是有句話叫「前人種樹後人乘凉」嗎，我們是「偶像積福歌迷享」。<br> 以前到片場探班，只要講來找梅艷芳，就唔會有人蝦我們。阿姐嚴禁工作人員在我們面前講粗口，志偉有時口衰衰走過來，阿姐會先擋駕「唔好玩佢呀，佢會喊㗎！」片場都很隔涉，每次收工，阿姐會問勻我們每一個搭咩車走，才安心離開，有時冇車，她讓我們上家裏睡。她說，一定要向我們父母交代。幕後的阿姐比幕前更吸引。<br> 以前年紀小，學業事業感情有問題，統統跟她講，她會認真分析；搵工，她會說「呢行唔啱你呀，你性格點點點。」她出道早，人生經驗豐富，永遠有方法把我們講服。</p><p>何日再在何地再聚</p><p>這裏叫囍月，早前有雜誌訪問，認為店名有為阿姐找歸宿的含意，其實冇咁複雜！又以為cafe炮製阿梅最愛菜式？唔係呀，只不過是我們應付得來的簡單幾味。其實，囍月即「雙喜月亮」，希望大家過一個開心的晚上。好像今天你（記者）上來，唔覺又講咗個幾鐘。現時有些熟客晚晚幫襯，說跟我們傾偈，即刻忘記晒煩惱，我覺得我們像心理輔導員。或者阿姐當年的角色，今天我們繼承了。</p><p>囍月（29881800）<br> 銅鑼灣利園山道13-15號3樓</p></body></html>