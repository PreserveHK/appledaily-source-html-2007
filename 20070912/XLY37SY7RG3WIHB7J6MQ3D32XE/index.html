<html><header><meta charset="utf-8"><title>黃金視窗：陳國邦打滾10年奸出頭</title></header><body><h1>黃金視窗：陳國邦打滾10年奸出頭</h1><p>做藝人誰不想走紅？不過在這適者生存的娛樂圈，沒有靚樣，莫講做一線，不被淘汰已算走運。演藝學院出身、在無綫捱過十幾個年頭的陳國邦，近日終憑《歲月風雲》裏的大壞蛋汪紹良一角跑出。</p><p>無綫回歸劇《歲月風雲》雲集老中青三代的一哥一姐，雖然有60集，但為了均分戲份已令編劇頭痕，不過無論戲份多少，最緊要是懂得發揮，就算是小角色，同樣可以發光發亮。《歲月風雲》播出後首先跑出的，不是阿哥阿姐，而是飾演汪紹良的陳國邦。</p><p>雯女點名讚</p><p>陳國邦在娛樂圈已打滾十多年，出身演藝學院的他，以一貫學院派作風默默等待機會來臨，誓要打穩實力派演員基礎。雖然多年來被定位二線藝人，回歸劇被委派的角色同樣戲份不多，不過已足夠讓陳國邦發光發熱，汪紹良一出場便搞風搞雨，令汪家四分五裂，帶起全劇第一個高潮。<br> 其實陳國邦在《歲》劇中戲份不多是可以理解的，他說：「今次套劇有知名度、有份量嘅人好多，就算係分豬肉都好難分，開頭拍呢個戲真係唔開心，戲份咁少，開頭係出五集，但係拍完就好開心，知道個角色有得發揮，喺套劇入面有存在價值，呢個人物可以推動劇情，所以監製同編劇搵我做，係對我實力嘅認同。」就連劇中飾演陳國邦姐姐的鄧萃雯，也點名大讚他出色，陳國邦說：「俾人讚，睇邊個喇！雯女讚我，係開心。」<br> 陳國邦坦言至今未有代表作，因沒有一套是由他擔正男主角，他說：「我唔甘心，我想做主角，想紅，好多年前仲有火，不過經過歲月磨煉，心態唔同，我唔係灰，唔係死心，我只知道唯一可以做嘅係繼續努力，畀心機做，希望可以有一日上到一線位。」<br> 採訪：楊潔雯<br> 攝影：葉君海</p></body></html>