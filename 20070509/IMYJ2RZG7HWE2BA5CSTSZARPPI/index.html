<html><header><meta charset="utf-8"><title>環球片場：肥蛛俠倒吊咀神奇女俠</title></header><body><h1>環球片場：肥蛛俠倒吊咀神奇女俠</h1><p>杜比麥奎爾（TobeyMaguire）主演嘅《蜘蛛俠3》（Spider-Man3）開畫票房大收，連電視重播第一集都收視爆燈，可見蜘蛛俠嘅人氣非凡，不過由《KingKong》搞笑肥仔積比力克（JackBlack）做嘅《肥蛛俠》，你又睇過未？<br> 積比力克呢齣其實係惡搞版《蜘蛛俠》，係佢為MTV電影頒獎典禮拍嘅短劇，莎拉米雪姬娜（SarahMichelleGellar）就做女主角。故事一開始播番《蜘蛛俠》第一集嘅原裝片段，只不過姬絲頓丹絲（KirstenDunst）嘅戲份全部剪晒，換咗莎拉嘅搞笑對白上去。之後杜比仔俾肥仔積呢隻怪蜘蛛咬完，發現自己變咗有大肚腩嘅積比力克！</p><p>滿屋蜘蛛絲</p><p>同原版一樣，積比力克發現自己隻手可以射出蜘蛛絲，於是射到通屋都係。之後肥仔積開始設計蜘蛛俠戰衣，點知就畫咗VillagePeople成員嗰類同志服飾出嚟，到最後先畫咗蜘蛛俠戰衣。之後肥仔積着住件加大碼蜘蛛戰衣儆惡懲奸，最後仲同「神奇女俠」莎拉咀嘴㖭。<br> 我阿Net喺YouTube重溫呢條叫「Spidermanspoof(w/JackBlack)」片時，真係笑到碌地，不過段片好多笑話同對白都非常不文，絕對兒童不宜呀。<br> 肥積變蜘蛛俠<br> 網址： http://www.youtube.com/watch?v=SL4DYlQGcTo <br> 版主：阿Net<br> 本欄逢周一至六刊出</p></body></html>