<html><header><meta charset="utf-8"><title>食知味：6分鐘捐隧道食晏<br>金鐘OL轉攻星街</title></header><body><h1>食知味：6分鐘捐隧道食晏<br>金鐘OL轉攻星街</h1><p>金鐘同灣仔中間有處由星街及永豐街組成嘅星街小區，名字架勢，好餐廳亦有幾間，不過一直半紅不黑。卒之到2個月前，金鐘太古廣場FoodCourt拉閘收工，區內萬千OL要另覓食Lunch新地頭，造就星街火速上位。其實此區本身的食力不弱，唔好同茶餐廳鬥平，一餐Budget$60嘅晏仔，1星期去足7日，都仲有大把選擇。7天午餐團，星街出發。<br>記者：劉嘉蕙<br>攝影：伍慶泉<br>Model：Vivian、Nicky（TheGroup）</p><p>前進星街</p><p>星街美食區上位其實經過規劃，包括喺地鐵金鐘站接駁太古廣場出口加建1條往星街隧道，中間仲加塊告示牌詳列星街小區內的餐廳名同電話，OL跟住隧道行，唔怕蕩失路。可是方便歸方便，隧道其實相當長，記者着平底鞋行都要6分鐘，OL去食飯一來一回，唔見10幾分鐘，不過喺Office成日坐，出嚟行行咪當KeepFit囉！</p><p>MON<br>HamandCheeseCrepeLux$58（連飲品）</p><p>星期一開始漫長工作周，放完假需要WarmUp吓，LunchTime行去星街隧道，望到第一間舖做法式薄餅SetLunch，賣相夠靚，唔使諗即殺。法式薄餅香軟，面頭灑有薯仔，芝士味恰到好處，唔怕滯住個肚。<br> <br> 1.Chocoluxcafe（29189892）<br> 地址：太古廣場3期B3層3號舖<br> 座位：15個&#13;</p><p>TUE<br>ChickenBrestWithMulti-GrainRice$48</p><p>經過晨早馬拉松式開會，未到中午已眼瞓。中午跑去Epoch歎杯提神illy咖啡，順便食個雞胸肉做Lunch。雞肉入面釀有芝士、蘑菇同菠菜，感覺健康又飽滿，五穀飯粒粒紮實，食完醒晒！<br> <br> 2.Epoch（35251570）<br> 地址：灣仔永豐街12-14號地下<br> 座位：35個</p><p>WED<br>（前）混合豆類沙律$32<br>（後）KosmoDetox淨潔$29</p><p>日日開OT個樣殘到爆，KosmoCafe主打健康食材，最受OL歡迎嘅「淨潔」有齊西芹、青瓜、梨及菠蘿，餐牌寫明可排毒養顏，加埋混合豆類沙律，學鬼仔店員Steven話齋，飲食健康，皮膚變靚唔使靠化妝。<br> <br> 3.KosmoCafe（35554006）<br> 地址：太古廣場3期B3樓1號舖<br> 座位：28個</p><p>THU<br>水牛芝士薄餅$118</p><p>去到星期四，唔覺意收風聽埋一堆是非，係時候約埋好姊妹出嚟交流吓，順便Share個意式Pizza。Pizza餡料冇肉，先焗好餅底，再鋪上生番茄同水牛芝士，感覺清新，生羅勒葉香味極搶，邊食邊講是非感覺暢快。<br> <br> 4.PizzaExpress（35280541）<br> 地址：灣仔永豐街10號<br> 座位：38個</p><p>FRI<br>FireWeiner$39</p><p>臨近周末，一堆工作等住埋尾，冇時間坐低慢慢食，食Lunch最緊要快。去Shake'embuns叫客熱狗，份量雖然冇店內招牌漢堡咁大，勝在價錢較平又易擺入口，加上秘製辣椒醬好醒神，嗱嗱臨填飽肚再開工。<br> <br> 5.Shake'embuns（28662060）<br> 地址：灣仔星街2D號舖<br> 座位：8個</p><p>SAT<br>擔擔拉麵$48&#13;</p><p>囍宴話事人Jacky喺公仔箱同周汶錡講飲講食，趁星期六返半晝，正好拉埋同事去囍宴試吓有幾堅。擔擔麵棄湯取涼拌夠特色，夏天食完唔怕熱辣辣。<br> <br> 6.囍宴甜‧藝（28336299）<br> 地址：灣仔永豐街8號地下1號舖<br> 座位：44個</p><p>SUN<br>紅燒牛肉麵$80</p><p>星街小區一多食肆、二多家具店，平日趕頭趕命冇閒情，星期日正好逛吓。街尾一碗麵做$180極品牛肉麵賣到出名，平食$80紅燒牛肉麵其實都好滿足。湯味濃郁、麵條彈牙、牛肉超軟熟，貴得有道理。<br> <br> 7.一碗麵（22940426）<br> 地址：灣仔聖佛蘭士街33號地下1A-1B<br> 座位：28個&#13;</p></body></html>