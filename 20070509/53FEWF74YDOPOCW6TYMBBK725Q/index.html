<html><header><meta charset="utf-8"><title>數碼達人：1,920×1,080行足晒<br>高清硬錄5個鐘</title></header><body><h1>數碼達人：1,920×1,080行足晒<br>高清硬錄5個鐘</h1><p>由JVC首創硬碟攝錄機EverioG系列，到今時今日，更已成功取代傳統插碟式攝錄機，成為唔少喜歡拍攝、創作用家心水之選，而隨着IT界產品都朝向高清方向發展，JVC亦率先推出支援全高清硬碟攝錄機GZ-HD7，硬件規格幾乎可比照電視台級數，業餘拍友亦有機會成為大導演。<br>記者：許福合<br>攝影：譚盈傑<br>Model：Vivian</p><p>HDMI插電視高清直播</p><p>最新推出GZ-HD7已經係JVC第4代硬碟攝錄機，今次最新突破當然係全面支援高清規格攝錄，與近期部份掛名高清攝錄機不同，GZ-HD7影片解像度基本已達到FullHD1,920×1,080，支援1080i，影片毋須再作額外處理，已經有高清畫面質素，而機身介面除咗原有USB2.0、i.Link外，更有埋HDMI，可以直接將高清畫面輸出至電視上欣賞，享受到即拍即睇嘅方便。而跟機附送軟件《PowerDirectorExpress》更可提供一條龍式高清影碟製作，除基本剪接外，更能將影片轉換成Blu-ray影碟格式儲存，只要具備Blu-ray燒碟機，自製Blu-ray碟亦無難度！<br> </p><p>60GB硬碟拍足5小時</p><p>講得上高清影片，相對容量當然亦較多，所以GZ-HD7更會用上個60GB硬碟，當以MPEG2TS（Blu-ray級畫面）模式攝錄時，亦能有長達5小時拍攝時間，而畫面質素更達30Mbps，以手提攝錄機來講相當驚人，可見畫面流暢度或畫面Details方面都有相當保證，唔係淨係高解像咁簡單！<br> GZ-HD7另外值得一提係使用了廣播級FUJINON鏡頭，據知嚟緊08年北京奧運會都以FUJINON作指定鏡頭，質素令人放心。當拎住GZ-HD7在手，不得不讚其對焦設計，具備手動對焦環外，開啓後畫面會變成黑白，只有對焦點才有顏色顯示，拍片對焦再唔使估估吓！另外光學防震系統及ZebraFunction功能，亦方便用家減少畫面震動及了解畫面曝光情況，加埋各種手動同自動操作模式，要上手一啲都唔難。</p><p>專業試玩<br>JosephYimUNiSOFT學術總監</p><p>「現時都應該無對手！GZ-HD7能夠畀到用家製作非線性影片經驗，有齊色溫、白平衡等設定功能，好適合作為一部專業級入門機。」</p><p>Profile</p><p>格式：MPEGTS/MPEG1Layer2/JPEG<br> 硬碟：60GB<br> 記憶卡：SD/SDHC<br> 感光元件：16:91/5"3CCD<br> 變焦：10倍光學、200倍數碼<br> ISO：100、200、400<br> 相片：最高1,920×1,080<br> 屏幕：2.8吋<br> 體積：91×77×186mm<br> 重量：665g<br> 查詢：JVC（27328220）&#13;</p><p>同場加映：CU-VD40無腦燒碟</p><p>配合GZ-HD7推出，JVC同期亦會推出一部CU-VD40燒錄機，採用外置式設計，毋須倚靠電腦，能直接經USB2.0接駁GZ-HD7，將所拍影片，以數碼檔案形式燒錄至DVD光碟內；最特別仲係具備HDMI介面，可以連接高清電視，播放儲存有高清影片檔案嘅DVD碟，另外亦支援以色差輸出至普通電視上欣賞。<br> </p></body></html>