<html><header><meta charset="utf-8"><title>散戶連線：輸到搵唔到止蝕位</title></header><body><h1>散戶連線：輸到搵唔到止蝕位</h1><p>受美股大跌200點拖累，港股噚日勁插631點，收市報21375點。散戶人心惶惶，話今年賺嘅都輸番晒，Kingkongwu話：「之前蝕到入肉，家吓入埋骨，遲吓真係連骨都溶埋。」<br> Zxc20541大呼：「全部貨好似坐過山車咁，直插落谷底。」Hitsunday形容：「由輸3萬幾變輸7萬幾，賣晒好肉痛，唔賣又日日受折磨。」</p><p>跌市為震走次級散戶</p><p>dalewoo就話：「手上嘅細價股，跌到想搵位止蝕都唔得。」膠波仔亦話：「買咗嘅輪，𠵱家已經貼晒做牆紙。」<br> 2007330rsm好無奈：「走，就嚟個痛快解決；唔走，仲有慢慢長夜嘅苦痛。」Michristian話：「日日咁跌法，已經唔再痛，成個人麻木晒，冇晒感覺。」<br> 不過，亦有人輸錢未輸鬥志，YYLAM713認為：「跌市係要震走一啲冇乜定力嘅『次級散戶』。」A1b2c333相信：「只要係好股就繼續持有，乜都唔好理。」emu8899更話：「我揸嘅全部都係優質股，大灰熊即管放馬過嚟！」<br>  http://www18.discuss.com.hk/viewthread.php?tid=5021144&amp;extra=page%3D1&amp;page=1 </p></body></html>