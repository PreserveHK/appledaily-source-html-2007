<html><header><meta charset="utf-8"><title>股路縱橫：轉盈PE低　太實中線看好 - 郭兆誠</title></header><body><h1>股路縱橫：轉盈PE低　太實中線看好 - 郭兆誠</h1><p>由美國次按風暴觸發信心危機，引致基金被大量贖回，股市跌完再跌，芬佬估計未來一兩個月，個市都唔會有起色。噚日港股一跌，又超過600點，最低21303，剛好守穩在100日線（21282）之上，21000點係6月中的大升浪起步位，支持力應經得起考驗。<br> 大市由23558起下跌，到噚日的21303，跌咗2255點，幅度9.5%，而時間由7月26日起，共14個交易天，無論跌幅同時間，都已符合要求，而且亦已接近21000點的強力支持位，第一個跌浪相信好快完成，跟住出現反彈，唔排除會上番一千幾百點，然後再尋底。<br> 港股最近幾次大跌市，上升股（唔計認股證）都有100隻，噚日亦然。太平洋實業（767）中期轉虧為盈，引起憧憬，股價逆流而上，最高0.32元，收0.3元，升2仙，升幅7.1%。太實屬冷門股，成交一向唔多，噚日有近440萬股轉手，比前日大增7倍多，亦係兩個禮拜以來嘅高紀錄。</p><p>致力研發新產品</p><p>太實主要從事合板、單板同線板產銷業務，05年（12月結）虧蝕790萬元（美元．下同）；06年上半年仍蝕369萬元，下半年賺415萬元，令全年轉盈45.8萬元；07年上半年獲利364萬元，每股盈利0.32仙（折2.5港仙），不派息。<br> 07年下半年業績只要保持上半年水平，全年每股盈利5仙，預測PE約6倍，噚日股價升得有理。<br> 期內業務有較大進展係馬來西亞廠房，營業額5276萬元，升26.7%，分類業績923萬元，升136.6%；至於中國廠房表現則較差，營業額減30.0%至1902萬元，分類虧損由108萬元上升至257萬元。<br> 集團將繼續集中在傳統市場，包括日本、歐洲、北美及中國，此等地區亦係全球消耗最多木材的經濟體系。另外，集團亦會繼續開發新市場，包括印度、越南和澳洲等。<br> 為滿足現有和新客戶的需要，集團致力研發全新及加強的產品，並繼續改善生產程序，提高效率。公司預期下半年日本及美國市場的銷售會有改進，而俄羅斯松木出口加稅對馬來西亞廠房亦有利，估計盈利應可比上半年有雙位數的增幅，PE低，中線看好。</p></body></html>