<html><header><meta charset="utf-8"><title>窩輪搏擊：華能望彈　5570小注炒 - 俊樺</title></header><body><h1>窩輪搏擊：華能望彈　5570小注炒 - 俊樺</h1><p>前晚花旗壞消息一個接一個，搞到花旗股市幾個主要指數都跌咗超過1.5巴仙收市，沃爾瑪調低盈利預測同生產物價高過預期都只係碎料嘅造淡藉口，據報有互惠基金暫停贖回先得人驚，互惠基金同退休基金呢類機構向來畀人好穩健嘅形象，好多人都放錢喺互惠基金，貪佢哋夠穩陣，𠵱家搞成咁，你話點算？斷估都唔止一間互惠基金有問題啩，只要啲投資者係咁諗，去未停止贖回嘅基金攞番錢先，應該係好正路嘅諗法，如果條龍越排越長，點算？<br> 港股跟花旗跌，一跌就600幾點，以呢個幅度咁跌法，好快就可以試20000點，到時就大把平貨執，問題係到時仲有冇錢，呢種係消耗資金嘅跌市，記緊Cashisking。</p><p>華能C輪5570：個市未跌定，入市維持小注原則，華能（902）昨日報收7.93元，低位承接力都幾強，出現咗一個「十字星」咁上下嘅形態，反彈可以上番8.2至8.4元，博反彈可以諗吓隻C輪5570，昨收26.5仙，有效槓桿7.4倍，正股升上8.2同8.4元，5570應該喺34同40仙，正股跌穿7.7元止蝕。</p></body></html>