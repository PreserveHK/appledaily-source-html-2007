<html><header><meta charset="utf-8"><title>隔牆有耳：田二少紅爆深圳 - 李八方</title></header><body><h1>隔牆有耳：田二少紅爆深圳 - 李八方</h1><p>九鐵落馬洲支線同福田口岸啓用，梗係大件事，九鐵班末代董事局成員離任前最後一個集體活動，應該就係齊齊經新支線到福田口岸，然後再坐深圳地鐵去羅湖。主席田二少噚日帶隊過關，喺旁邊排隊過關嘅內地人，見到呢班人俾大批記者簇擁，以為佢哋係大明星，竟然爭住埋去影相攞簽名。<br> 成班董事浩浩蕩蕩去到深圳地鐵皇崗站，上咗車之後，九鐵職員點吓人頭，忽然有人喊驚咁聲，話唔見咗其中一個董事羅榮生律師。職員好緊張打手機，先知道因為人太多，羅生迫唔到上地鐵，「滯留」皇崗站，九鐵即刻通知深圳地鐵職員，搵人送羅生到羅湖，同田二少重聚，大家等齊人先過境返歸。</p></body></html>