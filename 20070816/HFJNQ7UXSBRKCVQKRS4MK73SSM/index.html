<html><header><meta charset="utf-8"><title>密密吸道瓊斯　做第三大股東<br>中環在線：畢菲特硬撼梅鐸？ - 李華華</title></header><body><h1>密密吸道瓊斯　做第三大股東<br>中環在線：畢菲特硬撼梅鐸？ - 李華華</h1><p>當新聞集團主席梅鐸一擲50億美元鯨吞道瓊斯公司未成事之前，一直反對交易嘅道瓊斯工會，曾促請股神畢菲特提出反收購方案。雖然畢菲特未有出手襄助，但據由佢掌舵嘅投資旗艦巴郡申報，原來巴郡上季已入股道瓊斯，大手買入約278萬股。即係股神除咗揸住《華盛頓郵報》外，又做埋《華爾街日報》嘅股東，佢之前話今年買鐵路股，點解轉過頭又掃報紙股呢？唔知股神對亞洲（尤其是香港）嘅報紙股有冇興趣呢？<br> 講番道瓊斯，上季4至6月期間，到底股神喺邊段時間吸納呢批股份呢？<br> 梅鐸提出以每股60美元收購道瓊斯嘅消息喺5月1日曝光，若股神喺5月之前買入，佢就真係肥過肥仔水，因為當時道瓊斯嘅股價都只係30幾蚊美金，家陣已經水漲船高，股價又直迫60美元。不過，佢會唔會好似因涉內幕交易而惹官非嘅梁家安咁，收到風先至出手呢？睇怕都唔會，佢有名你叫「股神」，獨具慧眼又有咩出奇﹗</p><p>手持市值13億</p><p>若股神等到消息喺5月公佈後先入市，其實都唔算遲，因當月道瓊斯平均股價只有53.46美元，雖然以4月平均價35.36美元計算，會買貴咗成18蚊，但起碼到𠵱家都仲有賺，只係賺少咗啫。<br> 若然股神6月先買入，咁就有機會老貓燒鬚嘞﹗因為當時道瓊斯最高曾見61.76美元，最低都要56.55美元。道瓊斯於8月1日拍板通過呢項交易後，股價至今最高都係得59美元。即係話，如果股神喺6月先買入道瓊斯股份，分分鐘𠵱家仲坐緊艇。<br> 根據彭博資訊的資料顯示，畢菲特持股量佔已發行股本4.2%，為道瓊斯第三大股東。以前日收市價每股58.5美元計算，股神手持的道瓊斯股份市值約1.63億美元（約12.7億港元）。<br> LiWaWa@AppleDaily.com</p></body></html>