<html><header><meta charset="utf-8"><title>中環在線：康師傅唱反調即食麵減價 - 李華華</title></header><body><h1>中環在線：康師傅唱反調即食麵減價 - 李華華</h1><p>上個月底，華華同大家講過除咗豬牛加價，連即食麵都加價，幅度仲高達4成。估唔到講完一個月都未到，即食麵已靜靜雞減價，價錢仲抵過未加價嗰時。<br> 內地報章《北京青年報》前日去咗北京家樂福同其他超市做調查，發現康師傅三四款10幾個口味嘅即食麵割價大傾銷，減幅由10.89至28.43%。</p><p>大學生開學前促銷</p><p>例如香辣牛肉麵5包裝加價後5.9人仔，割價至4.4，低過未加價前；豉香辣排麵5包裝減幅更厲害，由10.2人仔減至7.3。除康師傅外，就淨係得華龍今野拉麵減價，幅度未夠一成。<br> 康師傅回應話，冇大規模減價計劃，即使喺北京近一兩個禮拜都冇加減價，應該係超市決定減價。康師傅果然講得冇錯，超市發雙榆樹店嘅王經理話，每年8、9月大學生開學前，都係即食麵嘅旺季，好多超市都會促銷。<br> 話雖如此，明明世界即食麵協會中國分會事務局，已經同即食麵商傾掂數，話過「統一提價」，以免麵商賣一包蝕一包，咁唔知超市減價屬唔屬於世協嘅管轄範圍呢？</p></body></html>