<html><header><meta charset="utf-8"><title>環球片場：肥仔積自製經典救市　Cult到噴飯</title></header><body><h1>環球片場：肥仔積自製經典救市　Cult到噴飯</h1><p>我阿Net一向鍾意睇肥仔積比力克（JackBlack）嘅笑片，因為條友個樣夠晒誇張同猥瑣，最近佢同出名天馬行空、拍過《無痛失戀》（EternalSunshineoftheSpotlessMind）嘅法國潮人導演米高歌治（MichelGondry）合作新片《BeKindRewind》，淨係上網睇個預告，已經笑到噴飯。<br> 個古仔講積比力克飾演嘅垃圾佬意圖破壞一個發電站時，累到佢死黨MosDef喺附近返工嗰間租影帶舖，店內所有影帶都被磁化，帶入面嘅戲全部被洗晒。喺MosDef擔心緊即將被人炒魷之際，肥仔積靈機一觸，決定兩條友將所有電影自己拍一次頂檔，諗住可以瞞天過海。</p><p>竟一炮而紅</p><p>於是肥仔積同MosDef就自拍老翻《捉鬼敢死隊》（Ghostbusters）、《鐵甲威龍》（Robocop）、《火拼時速2》（RushHour2）、《2001太空漫遊》（2001：ASpaceOdyssey），甚至動畫《獅子王》（TheLionKing）。佢哋呢條屎橋當然呃唔到人，但點知呢批cult到震作品竟然大受歡迎，令二人一炮而紅。<br> 米高歌治其實係近年最有才華嘅新導演，不過《無痛失戀》同早排齣《戀愛夢遊中》（TheScienceofSleep）都叫好不叫座，但我阿Net好肯定年尾美國上映嘅《BeKindRewind》一定收得，因為呢個故事根本係每一個YouTube世代嘅夢想。<br> 版主：阿Net<br> 本欄逢周一至五刊出<br> <br> 網址： http://filmz.ru/film/2160/video/ &#13;</p></body></html>