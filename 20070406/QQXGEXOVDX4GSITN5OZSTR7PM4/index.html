<html><header><meta charset="utf-8"><title>文盲女皇　Blog晒命出醜<br>娛網私密：Victoria串錯GiorgioArmani　𤓓</title></header><body><h1>文盲女皇　Blog晒命出醜<br>娛網私密：Victoria串錯GiorgioArmani　𤓓</h1><p>唔少外國藝人都有寫網誌嘅習慣，就連萬人迷球星碧咸（DavidBeckham）嘅老婆Victoria都鍾意透過網誌同fans訴心聲。阿Net去過Victoria嘅網誌睇過，佢放咗好多平時難得一見嘅私人照片上去，不過Victoria唔放過任何showoff嘅機會，佢先自詡為女皇，又話自己係邊個show嘅VIP、同邊個名師好老友，實情係一個晒命網站。</p><p>生活夠優遊</p><p>Victoria喺上年10月開始，已經喺佢同老公碧咸嘅官方網站dvb.com度寫網誌。Victoria喺入面形容自己係一個周遊列國嘅Jet-setter，但睇佢嘅行程，來來去去就係幫雜誌影相、睇時裝騷、出席大型活動同埋shopping，或者呢幾樣嘢就可以綜合到Victoria平日嘅生活，反而佢就隻字不提佢三個囝囝同埋老公碧咸。<br> 喺網誌中，Victoria不時刊登自己高貴打扮嘅相片，仲形容自己做「QueenVictoria」，不過平時畀人感覺只識shopping、唔識寫字嘅Victoria，喺網誌度露出佢嘅蹩腳英語缺點，自認同GiorgioArmani好老友嘅佢着住件GiorgioArmaniPrive晚禮服，但居然將老友個名串錯做「GeorgioArmani」，真係夠晒諷刺！<br> 網址： http://www.dvbstyle.com/news/index.html <br> 版主：阿Net<br> 本欄逢周一至六刊出</p></body></html>