<html><header><meta charset="utf-8"><title>新車A-Z：JforJaguar冷艷狂豹</title></header><body><h1>新車A-Z：JforJaguar冷艷狂豹</h1><p>自細就對街上穿梭嘅豹頭車充滿憧憬，所以提起J字牌汽車，腦海只浮起Jaguar這個名字。Jaguar（積架）素來予人英國貴族形象，加上車頭躍前美洲豹標誌，更營造出一份冷艷及氣勢。Jaguar自1996年推出XK車系後，令本身高貴冷艷嘅Jaguar重新定位，躋身型格超跑之列，而新款XKR更強化XK性能，隨時可與BMWM6及M3、M-BENZSL55及65AMG，又或與CLK63AMG匹敵。<br><br>記者：梁美甜<br>攝影：陳偉強　模特兒：Gen</p><p>XK系加R強化性能</p><p>JaguarXK車系從96年起，憑搶眼外形以及驍悍性能，順利令Jaguar走入頂級跑車之列，而XK系列更係Jaguar最受歡迎嘅跑車！Jaguar於是再下一城，以XK為基礎，加入強化「R」版而成為新一代XKR車系，上一代嘅XKR更係《新鐵金剛之不日殺機》入面嘅敵方座駕，喺大片冰上同JamesBond一場飛車追逐戰相信大家亦非常深刻，由此可見XKR性能有幾勁。</p><p>2007豹王　更強更猛</p><p>上一代XKR已經勁到可以拍戲，今年新一代豹王XKR性能更勝之前，可以講話追住SL55AMG來跑。XKR以4.2公升V8引擎搭配機械增壓（Supercharged），車身採用全鋁合金，底盤亦用上鋁合金材料，但就比上一代XKR輕咗90kg；同時亦加大咗車頭進氣口，仲喺頭冚加多個進氣口，尾喉亦變成四出式，更加大輪拱及行李箱上嘅尾翼，從而減低風阻，大大提升性能同穩定性，再加上全球首創嘅「智慧感應路人防護引擎蓋」，萬一遇到意外時能大幅降低意外事故被撞擊者遭受傷害嘅程度，由此可見，新一代XKR實力及性能比之前更強更全面。</p><p>JaguarXKR4.2SuperchargedCoupe規格</p><p>引擎：4,196c.c.V8機械增壓<br> 馬力：400hp/6,250rpm<br> 扭力：560Nm/4,000rpm<br> 傳動：6前速半自動波<br> 0-100km/h：5.2秒<br> 查詢：積架汽車（25200989）</p><p>英籍美洲豹</p><p>Jaguar前身係SwallowSidecarCompany（簡稱SS），於1922年成立，以生產邊車（電單車車旁載客廂）為主。至1945年，公司創立人里昂斯爵士為避免同納粹軍縮寫相近而易名為JaguarCarsLtd.。Jaguar以一隻向前跳躍美洲豹雕塑作為商標以點破公司名稱，近年則改以平面凹凸豹頭作Logo以減低風阻。</p><p>Jaguar第一部超跑</p><p>Jaguar前身SS公司於1931年開始自行設計汽車，而第一部推出嘅跑車就係SS1，雖然只得53匹馬力，但70幾年前嘅車算跑得有餘啦！而Jaguar喺72年推出嘅XK120係首部時速突破120哩嘅跑車，更係當時世界最快嘅跑車。</p><p>概念vs現實大出入
</p><p>Jaguar首席設計師JimRandle於1988年研發出一部超低風阻、引用著名賽車工作室TWR嘅純種賽車觀念，配搭全鋁合金12汽缸引擎中置設計嘅概念車，但概念太不切實際，最後卻以3.5公升V6引擎及雙機械增壓、雙噴注供油系統取代，但馬力都有成500匹，一啲都唔嘢小！</p><p>R強化裝備</p><p>稱得上Jaguar旗下的高性能跑版，大家當然可從車身清楚見到「R」廠徽，標示住呢部車配搭有「R」版專屬波棍、轉速錶、附有「R」廠徽的真皮軚盤、觸控螢幕及鋁合金踏板；外裝上亦有「R」版智慧防護前保險桿、高透光前方霧燈、前後輪大型碟式煞車等，喺Jaguar車入面，「R」差不多等同於「強」。</p></body></html>