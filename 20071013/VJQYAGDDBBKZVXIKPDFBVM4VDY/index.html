<html><header><meta charset="utf-8"><title>窩輪搏擊：中交硬淨炒1748 - 俊樺</title></header><body><h1>窩輪搏擊：中交硬淨炒1748 - 俊樺</h1><p>花旗股市前晚好反覆，道指創新高之後跌番轉頭低收，主要受科技股拖累，納指連續升咗咁多日，投資者借啲意獲利回吐，納指𠵱家係花旗股市嘅焦點，前晚收2772，守得住2700關冇問題，後市仲睇好。<br> 油價抽番上去，如果破頂炒上，起碼會試86到88美元，股市會點反應真係唔知，因為𠵱家啲投資者好敏感，見個市一郁，反應會好快。<br> 港股昨日好似好淡大對決咁，半日成交已近1200億，不過，咁嘅場面唔多盞，無論指數最後升定跌，都會殃及好多股民。睇花旗嗰邊啲港股ADR被人大幅嘜低，擺明要做嘢，早排一直傳「華洋大鬥法」嘅古仔，睇嚟都唔會假得去邊。如果真係鬥法，「華派」一路贏緊成條街，贏面高好多。不過，如果唔係鬥法，而係派發，咁就完全唔同嘞，前日港股以超過1700億升破29000關，跟住又見大成交插番轉頭，後市會點？諗吓都得人驚。好彩昨日晏晝個市造番好啲，圖表反映下禮拜港股有機會反彈。</p><p>博見1元樓上</p><p>中交C輪1748：中交（1800）昨日幾硬淨，個市跌得最勁嘅時候都靠穩，收報22.4元，升1.3巴仙，下禮拜有機試25元，破位睇28元，可以番兜隻中交C輪1748，昨收77仙，槓桿率2.9倍（有效2.8倍），對冲值0.94，正股升上25元，1748應該喺1元樓上，正股升上28元，隻輪應該唔會低過1.30元，正股跌穿20.80元止蝕。</p></body></html>