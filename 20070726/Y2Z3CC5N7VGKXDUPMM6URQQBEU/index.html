<html><header><meta charset="utf-8"><title>點解熊貓咁濫交</title></header><body><h1>點解熊貓咁濫交</h1><p>濫交個交，乃指「交叉」個交也。<br>自國寶熊貓樂樂、盈盈來港後，香港就正式成為熊貓城市，產品一籮籮，電話亭上係熊貓賣電訊公司廣告、電車車身上有熊貓賣基金；潮界亦有熊貓Tee、Cap、漫畫，情況一發不可收拾到連首飾、耳筒、商場，本報名采版……統統都有熊貓份。咁濫交法，邊個話熊貓就快絕種？樂樂、盈盈不知幾好生養！<br><br>記者：葉雪芯　部份攝影：譚盈傑&#13;</p><p>熱炒$470/Set！<br>KFC×Be@rbrick×<br>WWF×熊貓</p><p>7月樂樂、盈盈來港，引爆熊貓熱潮，其中Be@rbrick與WWF推出Crossover限量版一男一女造型Figure、Cap和襟章，原本在KFC惠顧套餐加$25就可以換購，但唔夠兩個禮拜已經換咗八成，據KFC表示，𠵱家只得番極少量分店有得換。罕有嘢梗係多人搶，全套Figure、Cap和襟章套裝已經喺網上俾人Bid價炒到$470一Set，足足比原價高出一倍有多，可算是近期Be@rbrick炒得最熱之物。<br> 查詢：27452903/KFC</p><p>支持環保揀WWF×熊貓</p><p>其實熊貓呢個造型，一早已經有單位搵佢做代言人：世界自然基金會（WWF），1961年成立時打正旗號，要籌募經費保護大熊貓及其他瀕危物種，所以就用咗熊貓做Logo，仲推出咗唔少以呢個Logo為主題嘅紀念品，真正鍾意熊貓、支持環保者，買佢！<br> 查詢：24716306<br> WWF米埔教育中心PandaShop</p><p>小克：係好濫！</p><p>本地漫畫《偽科學鑑證》最紅主角──聾貓都係玩熊貓造型，但本報編輯部一致懷疑聾貓其實係人。佢唔SellCutie，專門反潮流。小克：「邊個話熊貓一定要個樣笑晒先係可愛，講嘢抵死，但又講中你心裏面咁諗都可以好可愛㗎！」眼見今年咁多熊貓產品湧住咁出嚟，撞口撞面都係熊貓，佢都話：「係啦！好濫呀……不過都無辦法㗎喎，咁啱香港回歸10周年，又有兩隻國寶嚟香港，個個都要搵啲商機位嘅。唉，香港人，8年前安安佳佳嚟嗰時又唔見咁熱烈嘅！」小克，嗰時香港經濟唔好，「濫交」都要講心情㗎！</p><p>濫交熊貓逐隻睇<br>a.香港仔中心×安安佳佳</p><p>濫交指數：★★★★★<br> 香港仔中心將廣場的水池變咗「熊貓遊樂園」，擺幾十棵13呎高的竹樹。場內４隻熊貓都不是樂樂盈盈，而是安安與佳佳。喺商場消費滿$200，可以抽獎拎埋熊貓電話座及手腕護墊，嘩，個造型好趴地熊。</p><p>b.EsdLife×熊貓耳筒</p><p>濫交指數：★★★★★<br> 耳筒都關熊貓事？呢個耳筒無厘頭變咗係熊貓頭，左右耳個公仔都唔一樣，一邊男一邊女，Cute到爆，最矜貴就係全鑲嵌奧地利水晶襯番熊貓個高貴形象喎。（$280）	查詢：31522288/EsdLife</p><p>c.Qeelin×熊貓首飾</p><p>濫交指數：★<br> 十年回歸咁大件事，Qeelin都應吓節，出番隻限量版回歸十周年BoBo熊貓吊墜，鑲咗547粒鑽石，手手腳腳仲可以活動咁郁，過癮。（$109,800）查詢：23681328/Qeelin</p><p>d.六福×熊貓首飾
</p><p>濫交指數：★★★★<br> Qeelin出完熊貓吊墜，六福又出！系列包括有足金擺設（$530）、吊墜（$1,130）、手機繩、手鏈和耳環，以18K白金鑄造，鑲有鑽石，系列叫《十年一遇珍藏系列》。<br> 查詢：26062366/六福</p><p>e.WowWee×熊貓機械人</p><p>濫交指數：★★★★<br> 日本早有機械熊貓PandaZ。來自美國嘅機械人工廠WowWee都趁回歸熱出隻機械熊貓RoboPanda，摸佢不同部位有唔同反應，仲識英文。中國國寶講英文，勁呀！（$1,799）<br> 查詢：29916199/玩具反斗城&#13;</p><p>f.Gloomy×熊貓匙扣</p><p>濫交指數：★★★<br> 暴力熊Gloomy明明係熊，點解變咗熊貓？原來將熊變熊貓佢哋先係始祖，早前推出匙扣系列Vol.3共16隻，其中一隻變身熊貓，早過Be@rbrick！（編者私人收藏）</p><p>g.搖頭公仔×熊貓</p><p>濫交指數：★★★★<br> 搖頭太陽能公仔有好多，𠵱家連熊貓都要搖搖頭SellCutie，招財貓睇嚟要搵定工。（$88）<br> 查詢：27711930/環球模型</p><p>h.廸士尼×熊貓被騎
</p><p>濫交指數：★★★★★<br> 今次呢股熊貓熱，可以話係由海洋公園一手帶起，但廸士尼竟然出咗款遙控玩具，仲要由米奇騎住隻熊貓。樂樂盈盈一來到香港就去咗海洋公園住，無出過街，點解會俾米奇玩騎膊馬嘅？（$109）<br> 查詢：27711930/環球模型</p><p>i.MimiMomo×熊貓扮Cutie
</p><p>濫交指數：★★★★<br> 本地FigureMimi、Momo亦唔執輸，一齊扮熊貓。身上仲會分別着住"Let'sWelcomePanda606"的白黑色MessageTee和以數字610代表眼及鼻。（$130）查詢：27711930/環球模型&#13;</p><p>熊貓始祖SuperLovers</p><p>早在88年，日本街牌SuperLovers就已經用熊貓做Logo，宣揚和平訊息。呢個品牌一直受歡迎，走可愛路線，最為人記得的就係熊貓嘅眼睛水汪汪。可惜SuperLovers喺香港嘅專門店並不多。想買可以先到官方網站Onlineshop參考，貨齊，唔使搵得咁辛苦。</p><p>查詢： http://www.rakuten.co.jp/lovershouse/index.htm </p><p>海洋公園×熊貓交叉3次</p><p>今年海洋公園搞咗熊貓下水禮，但其實玩水關唔關熊貓事呢？佢哋仲同PCCW合作，一齊搞咗個叫做「熊貓台」（ http://www.now.com.hk/panda），免費畀人睇住熊貓平時係點生活，一次過交叉三個層面！但鬼叫你係始作俑者咩，幾濫都得！查詢：25520291 </p></body></html>