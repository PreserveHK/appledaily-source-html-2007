<html><header><meta charset="utf-8"><title>張總講商戰故事 - 左丁山</title></header><body><h1>張總講商戰故事 - 左丁山</h1><p>廣播S約飲下午茶，到遮打行嘅阿曼尼。呢間高級餐廳/酒吧下午冇乜人氣，中午好似生意唔錯，但以中環商場租金咁貴，做餐廳是否可以為皮呢？木宰羊。坐喺度等廣播S之時，覺得氣氛冷清清，不禁緬懷昔日於仁行/太古行/（現遮打行）嘅小型咖啡室GiGi（本欄GiGi細語之起源地），想當年GiGi日日下午三點半就坐滿人，起碼有兩至三枱老友在此嘆下午茶。嗰陣時下午蛇王好似奉旨咁，如今諗起都打從心裏笑出來，goodolddays不再了。<br> 與廣播S閒談之際，手機響起，秘書話老友記張總自上海殺到，上咗寫字樓搵左丁山，於是匆匆埋單趕返公司。張總別來無恙，仍是五年前退休嘅樣子，活力十足，佢呢次嚟香港，係參加書展推介會，送上一本新書，係由皇冠出版社出版嘅《商戰故事》。張總曾在巴黎、洛杉磯、溫哥華、台北、香港從事銀行貸款工作，對近二十年來嘅歐美亞商戰故事瞭如指掌，佢呢本書由加拿大羅拔甘寶收購美國FederatedDepartmentStores、澳洲龐雅倫（AlanBond）、垃圾債券大王米爾根（MikeMilken）等人嘅失敗故事講起，講到香港新世界集團在美國收購酒店，資料多，故事性強，極有參考作用。<br> 好多大富豪巴閉時不可一世，失敗時如喪家之犬（睇吓近日嘅加拿大報業大王LordConradBlack就知），其實佢哋失敗嘅種子，早在不可一世時發芽，投資者如細心觀察其言行，便可知一二。張總呢本新書亦可幫助大家如何觀察。<br> 張總閒話幾句，就要匆匆而別，不過佢在八月中旬會再嚟，為城市大學EMBA課程教書，亦可能會到理工大學嘅CEOClub演講。佢話去年演講三次如何鑑賞紅酒，首次推介一兩款，啲CEO要佢到餐廳上堂，即講即飲，當然係事先訂咗紅酒先啦。啲CEO對紅酒好有興趣，唔少人聽完就去掃貨，買一箱至幾箱，每支酒價錢在一千元以上。做咁嘅課程講師，幾生修到，所以張總啲朋友，人人都話張總條命好正。</p></body></html>