<html><header><meta charset="utf-8"><title>火雲邪神大戰步驚雲<br>動漫節首辦　越貴越搶手</title></header><body><h1>火雲邪神大戰步驚雲<br>動漫節首辦　越貴越搶手</h1><p>大把人話香港漫畫市場前景暗淡，忘記佢喇！既然賣一本漫畫、一隻Game賺得唔多，所以動漫節出現精品多過漫畫嘅現象。漫畫成功，首辦Figure幾百至成千蚊隻都得。今年市道好，焦點係$980一個火雲邪神，同埋$1,288一個步驚雲之摩訶無量。貴？你咪理，你唔買大把人搶，精品講個精字，同大人搶豪宅一樣，越罕越貴的往往越搶手！<br>記者︰陸俊雄<br>攝影︰梁細權、陳盛臣</p><p>玉皇朝11吋火雲邪神人手上色（展位︰C01）</p><p>雖然話土炮漫畫前景灰暗，但玉皇朝今日亦會推出新作《創世神兵》，誓要殺出血路。故事同傳統黃玉郎作品好唔同，講主角皇神唯我獨尊，唔係好人，為咗報亡國之仇，不擇手段。到底書中主角兵器「神兵」有幾勁，真係睇過至知。<br> 講到搵錢叻，新書新角色始終唔係經典人物手腳，今年一系列《火雲邪神》正係力谷對象，11"高的火雲首辦全人手上色，限定得30件，屬必搶首選。<br> 至於日本漫畫方面，絕頂爆笑的《爆粗Band友》第3期會在動漫展中推出，而且已知有Cosplay扮演DMC樂隊人物，更加不容錯過。此外，由手代木史織所畫的《聖鬥士星矢冥王神話》第1期開始發售，故事講星矢與冥王哈廸斯間的關係。車田正美粉絲，不如開放啲，試吓接受新的星矢故事。</p><p>天下$1,288步驚雲壓陣（展位︰D29）</p><p>天下今年本土薄裝漫畫冇新書，不過關於風雲的首辦精品卻依然一籮籮。要留意係約得30件的限量版13"高「摩訶無量之步驚雲」，顏色和面樣相當不俗。另外「殃雲天降」和「萬劍歸宗」有埋掌勁劍氣，創香港首辦先河，而且價錢平得多，值得收藏。<br> 雖然薄裝冇新書，但佢哋日本授權中文版漫畫就有本《BLADE刀》，係日本《天狼星》雜誌一直力谷的重要之作。漫畫封面設計勁創新，連一個書名都搵唔到，故事講一個少年誤得由古代公主化身成的刀，但公主係人唔係鬼，聽落又幾得意。</p><p>文化傳信食劉雲傑水尾（展位︰D19-20、D27-28）</p><p>一提文化傳信，就非提《百分百感覺》不可，今年動漫節將會推出第16期大結局，亦係劉雲傑轉投TheOneComics的告別作，算係了咗百分百迷的心願。文傳乘勢仲推出埋限量縮骨遮、斜揹袋等，食埋呢條好Feel尾水。至於劉雲，會出現在TheOne連載新故事《HappyTennis》！咁咪自己打自己？</p><p>RedMagic植毛C.i.Boys（展位︰C16、C24）</p><p>C.i.Boys「衰衰格格」的表情，睇落又幾過癮。動漫展中RedMagic推出的500隻12"純白植毛Deri，背後有埋黑剛刻字證書，相信會成熱搶之選。另外，即場亦率先發售「西遊記系列Ⅱ」，特別係隻豬八戒，最為抵死。<br> <br> 12"純白植毛Deri<br> 原價︰$880<br> 會場價︰$800<br> <br> 西遊記系列（1套3隻）<br> 原價︰$288<br> 會場價︰$270</p><p>環球UMLHobby館（展位︰C17、C25）</p><p>聽聞UML今年動漫節將會大玩「學生Look」，佢哋將會成個課室搬到會場。咁有心思，無非想熱推最新版本的mimo@school。有活潑抵死的Mimi，身為風紀隊長的AK等玩校服誘惑，你又鍾意邊類型呢？</p><p>越一科技廸倫首辦炒高（展位︰E01）</p><p>土炮網絡遊戲開發商越一科技（U1），除有新Game《魔獸王AKUMA》和《三國拳霸》首度曝光外，最具話題算係佢隻《小鬥士大冒險》廸倫的首辦模型。特別版全球6隻，放咗1隻上網Bid，聲稱炒至$9,000成交，其中3隻會喺電玩展中以$500發售。得一隻，其實做唔到市場指標，係咪有價有市，放長雙眼睇就知！
</p><p>HotToys發哥換新衫（展位︰C41-43）</p><p>雕頭技術不比日本Medicom遜色的本地薑HotToys亦有份參展，仲推出多件特別版12"ActionFigure，例如發哥嘯風船長。但最可惜係暫時只供訂購住先，未可以即時帶返屋企過手癮。</p><p>睇靚GameGirl！死追大熱2號（展位︰D30）</p><p>「電玩展人頭湧湧，吸引咗咁多攝記駐場影足5日？」搞錯晒，實情拎住相機唔代表佢係記者，有大部份係龍友至真。佢哋目的只有一個，就係為咗影靚女。特別係今年的GameGirl，小記心水係：1、2、5、8號，睇怕幾位靚女都難逃被圍。入場觀眾可憑入場券投選心水GameGirl，投票區則設於WCG2007攤位內。</p><p>小記花心貼咗4個靚女，而本版編輯就一注獨贏Buy2號郭燕愉Kimasa，你哋又有咩心水呢？</p><p>Cosplay馬騮鬥靚女</p><p>「2OO7動漫節及香港電玩展」開放資料</p><p>日期：7月27日至7月31日<br> 時間：11am至11:30pm（7月31日於8pm結束）<br> 地點：香港會議展覽中心一號展廳<br> 入場費：HK$25<br> <br> *隨券附送10張現場消費優惠券<br> <br> *家長憑門票可免費攜帶一名11歲或以下兒童經親子通道進場&#13;</p></body></html>