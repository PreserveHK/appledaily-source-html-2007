<html><header><meta charset="utf-8"><title>新車出閘：Benz新生代講豪氣</title></header><body><h1>新車出閘：Benz新生代講豪氣</h1><p>朋友成日問我，話新款Mercedes-BenzC-Class講都講咗咁耐，究竟幾時先正式登場；哈，如果佢係有留意廠方嘅官方網頁的話，就知早前正式登場、兼且內外都要比舊型號更講究豪邁氣派，實行跟一眾同級對手對着幹㖭！<br>記者：鄭達基</p><p>活像縮水S-Class</p><p>朋友有呢個疑問，着實一點也不稀奇，因早前不少關於新C-Class嘅消息，附帶嘅相片永遠係見到部車貼晒黑膠紙，想睇吓佢嘅廬山真面目就真係Sorry啦，所以搞到唔少Fans都好期待新車嘅推出。此外，早前不少消息亦指新車嘅外觀設計跟大哥S-Class相近，一樣講究豪華咁話；殊不知一如大家所料，新車外形的確套用了酷似S-Class嘅設計，其中在車身線條嘅勾畫同車頭部份設計，就最能證明到兩者有一脈相承嘅感覺。<br> 車廂鋪排方面，廠方也為其作出大幅度的改動，增強車廂空間感、改用承托力更高嘅座椅同埋增加了15%效能的恒溫冷氣系統外，中控台也變得不如舊型號般複雜，一切以簡單實用為先，就連軚盤亦換上全新的3幅式設計，襯以跑車化錶板設計，更顯現出一份年輕感。</p><p>7G-Tronic在頂級</p><p>一如以往，新C-Class喺機械配搭上仍有多種款式供用家選擇，除卻最基本C180Kompressor同C200Kompressor型號，所使用嘅1.8公升Kompressor（馬力156匹及184匹）外，屬頂級嘅C350更以一台能輸出272匹馬力嘅3.5公升V6引擎作核心，同時又配備了全球首創嘅7G-Tronic半自動波箱，從而令車子嘅性能表現，相比起舊款要來得更強。</p><p>Mercedes-BenzC350規格</p><p>引擎：3,498c.c.V6DOHC<br> 馬力：272hp/6,000rpm<br> 扭力：350Nm/2,400-5,000rpm<br> 傳動：7G-Tronic半自動波箱</p></body></html>