<html><header><meta charset="utf-8"><title>過年買電視：細部LCD-TV　都有高解像</title></header><body><h1>過年買電視：細部LCD-TV　都有高解像</h1><p>一連兩日講過Plasma嘅好處同壞處，今日輪到解構一下市面上賣到烘烘聲嘅LCD-TV。約3年前，Plasma（電漿/等離子電視）憑住超薄及巨大尺寸震撼影音界，但生產成本及售價相當嚇人，閒閒哋十幾萬落樓，適時電腦界嘅LCD屏幕開始冧價，有腦商人把心一橫，用最靚嘅LCDPanel，再加內置TV-Tuner接收電視節目，變成今日嘅LCD-TV。簡單講，LCD-TV由技術到生產概念，基本上係嚟自電腦用嘅LCD芒，相較Plasma，LCD-TV最大優勢係液晶體Pixel夠細，大大增加屏幕解像度，令到細寸數LCD-TV都有不俗嘅高清效果，不會出現Plasma烙印弊病，對煲機一族、證券行等相當適合。同時繼承LCD近乎「零輻射」、生產成本較Plasma低，故喺呢幾年間迅速冒起，成為目前主流薄屏電視。LCD-TV有高解像、平價等優點，但存在不少缺點，下次再跟大家討論。<br>文：高清俠</p><p>Bytheway</p><p>刊登了幾天，LCD-TV和Plasma有好有唔好，作者長篇大論，未解決到電視迷需要，讓我來總結。<br> 方法很簡單，打電話給作者。「喂，一句到尾，講吓你屋企用邊部電視？幾寸？幾錢？好唔好？有無後悔？有無想買過？冇無打機？睇電視多定係DVD？有無壞過？」<br> 作者現用一部萬多元的LG42"Plasma，他經常打機和看DVD，問他會否換LCD-TV？他斬釘截鐵：「唔會，因為Plasma夠清，而且畫面靚，雖然我成日打機，好易會Burn咗個畫面，但最新一代Plasma可減少呢個問題。Plasma嗰種靚係LCD-TV比唔上，我打算換部約$35,000Sharp嘅Plasma，價錢合理，質素和耐用性都好高。換LCD-TV？都話唔會啦，咁煩㗎。」收線。<br> 聽完這番話，明顯地，Plasma在這些影音老鬼眼中，是LCD-TV不可取代。<br> 作者對LCD-TV和Plasma都非常熟悉，最後他死也不換LCD而揀Plasma。這個就是結論，你明白了嗎。</p></body></html>