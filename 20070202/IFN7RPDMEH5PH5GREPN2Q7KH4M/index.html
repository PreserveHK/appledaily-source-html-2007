<html><header><meta charset="utf-8"><title>REVIEWS多媒體：輕過包公仔麵<br>最細PMP只重91g</title></header><body><h1>REVIEWS多媒體：輕過包公仔麵<br>最細PMP只重91g</h1><p>發燒友話PMP（PortableMediaPlayer）唔大部冇作為，聽落幾啱，試問搭車睇戲，個芒點可以太奀？韓國廠商COWON話細機一樣睇到好戲，最新呢部D2雖然配備PDA相若嘅2.5"屏幕，Size細過手掌，最抵讚係91g重量（一包公仔麵100g），PMP界幾乎無人能敵，齋睇正方形小巧OutLook，隨時誤以為過氣MD機回魂！<br>記者：陳國輝<br>攝影：譚盈傑</p><p>激細2.5"芒但纖巧易袋</p><p>可能你會嫌：「嘩！個芒咁細，莫講話睇戲，當PDA用嚟寫工作日程都嫌奀，最起碼要好似PSP咁有4.3"芒?!」查實PMP廠商又點會冇諗過呢啲問題，早排法國品牌Archos仲推出過7"超WidePMP機，喺機場見到，鬼佬最Buy，但係香港潮友接受唔到，講到底始終嫌太重、嫌阻碇。細機好處係收放自如，冇錯，D2畀人感覺似玩具，但91g重量確實比一部手機仲輕，掛上頸、放落衫袋都唔覺累贅。比起手機屏幕，玩家需要更長時間對住PMP芒，Size太細有可能傷眼，但魚與熊掌難以兼顧，點揀就睇你喜好喇！</p><p>飛起功能鍵一支筆玩晒</p><p>當你拎上手操作聽歌、播放電影嗰陣，可能你會話：「個芒已經夠細啦，仲要全程玩TouchScreen，最搞鬼係支Stylus設於機身以外，拎出嚟用真係好唔方便。」但換個角度諗，其實市面大部份PMP仍採用按鍵操作，論效率肯定唔及D2咁快，而且周身掣會增加重量、體積嘅負擔，拎出街一定冇咁好睇。D2雖然飛起晒功能鍵，但好彩屏幕感尚算唔錯，而且支Stylus可以當機繩用，掛響側邊隨時用得，最緊要係偷位令重量僅91g，呢方面已經抵讚啦！</p><p>2GB唔夠用好彩插卡搭夠</p><p>令人最疑惑係，雖然D2齊晒播歌、播片、收音機以及錄音等分唇，但內置記憶體只係得2GB，約相等於所謂「標準」PMP唔夠十分之一，會唔會太小呀？冇錯，2GB抄MP3歌仲勉強可以，若然抄電影頂多兩齣，平日返工放工已經睇晒，仲想拎住佢搭飛機慢慢歎？咪使旨意。慶幸D2有自知之名，響機側特別加開一條SD卡插槽，最高可支援4GB容量，加埋晒有6GB，FullMemory情況下抄6齣電影啱啱好；如果仲嫌唔夠，2月中會出多部4GB版，而且機身會改成白色，睇落幾啱女仔Style。</p><p>分唇百搭　獨欠相機</p><p>PROFILE</p><p>屏幕：2.5"16萬色芒<br> 內置容量：2GB/4GB<br> 支援格式：AVI、WMV、MP3、OGG、FLAC、WAV、TXT、JPEG<br> 連接：USB2.0<br> 電池：10小時（影片）/52小時（音樂）<br> 體積：72×55.4×16.6mm<br> 重量：91g<br> 售價：$1,990（2GB）/$2,490（4GB）<br> Vision（31642288）</p></body></html>