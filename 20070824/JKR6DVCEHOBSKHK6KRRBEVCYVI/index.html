<html><header><meta charset="utf-8"><title>開學快樂：$55.5深水埗平掃<br>開學文具</title></header><body><h1>開學快樂：$55.5深水埗平掃<br>開學文具</h1><p>今年書價一啲都唔平，小學生開學書簿費，中位數平均$1,000，中學生更在$1,500或以上，想減輕父母負擔，可以考慮落深水埗掃平文具；小學生書包、筆袋連文具，最平$55.5搞掂，大個仔，有時都要為父母諗吓！<br>記者：劉昱蘭、朱崇德　協力：Tiger<br>攝影：伍慶泉　Model：楊靖、葉希、宋昊庭<br></p><p>$55.5兩條街掃齊</p><p>$60？平時買個背囊都未夠錢！仲話要買齊開學用品？不過以平價市場聞名的深水埗就可執到！嗰度罕見地有好多舊式大型文具店，仲有文具開倉店，擺明係食開學條水；$60！背囊、筆袋、鉛芯筆、原子筆、間尺、顏色筆齊全，兩條街買齊！</p><p>a.$38背囊：起初編輯定$60為Budget，真係以為要用環保袋代替書包，但估唔到$38買到個背囊！前後兩層袋、有防水層，主袋仲有4個袋扣「碼實」，以防爆袋危機！（F）<br> <br> b.$6.5筆袋：$10筆袋最平？錯！$6.5都仲得，咪睇布袋設計簡單，裏面仲有一層厚膠面，防止原子筆劃花，易清洗。（C）<br> <br> c.$1/4色筆、$1.5鉛芯筆：紅、藍、綠、黑4色筆，基本可應付平時做Notes需要。更厲害係0.5mm鉛芯筆，$1.5一支，有埋鉛芯。（E）<br> <br> d.$5/12色木顏色：中華牌鉛筆大家由細用到大，原來連木顏色都有！12色，計起嚟4毫子1隻色，色芯軟硬適中，顏色亦可用指頭「捽散」，使用上完全冇問題。（E）</p><p>e.$3.5間尺套裝：15cm短尺，感覺稍短，但方便入筆袋，尺底有波浪紋，方便間重點要文。有齊埋量角器同兩把三角尺，自己買膠片都唔得啦！（E）</p><p>$200Budget　量多實用取勝</p><p>$55.5開學套裝雖然以價錢取勝，不過文具數量少，只可以作臨時應急之用；如果想成個學期都夠用，以下介紹呢個$200套裝，文具則以量多取勝！
</p><p>a.$125背囊：店員稱此屬韓國出品，袋身布料感覺堅厚實淨，小暗袋多達6個，背囊做了防水夾層，背位有加厚墊及散熱網。（I）<br> <br> b.$24老柯筆袋：自電影《變形金剛》，老柯喺小朋友心中又鹹魚翻生，TRANSFORMERS兩層鐵盒，玩跑車外形，有前後窗，好鬼馬；跟筆盒仲要送埋鉛筆、間尺、擦膠及筆刨。（I）<br> <br> c.$10/3支原子筆：走珠啫喱原子筆，紅、藍、黑，$10都幾盡！（G）<br> <br> d.$10/3打鉛筆：強中自有強中手！深水埗竟有文具店做劈價，36支中華牌鉛筆，一個學期用唔晒，試刨12支測試，冇斷芯，放心唔係次貨！（C）<br> <br> e.$1024色水筆：SignPen喺記者讀書年代係高檔嘢，𠵱家$10有24色！測試感覺幾好「水」，筆頭夠長，可劃粗、幼線條。（G）<br> <br> f.$8.5水壺：400ml小水壺，份量約一杯水，以小學幼童嚟講都係小啲，不碎膠設計感覺安全，$10都唔使，冇乜投訴囉！（H）<br> <br> g.$10/10樣繪畫套裝：包括2把三角尺、量角器、15cm直尺、圓規、鉛芯筆、鉛芯、鉛筆、鉛筆刨、擦膠。（G）</p><p>$500Budget　富貴卡通文具套裝</p><p>a.$28蜘蛛俠筆盒：經典大牛龜，按掣又彈個鉛筆刨出嚟，執好佢之後所有文具就一應俱全。（A）<br> <br> b.$25Marie套裝文具插：鉛筆、擦膠、間尺、剪刀、膠水同書夾，可以兩邊摺合，變成膠筆盒。（A）<br> <br> c.$15廸士尼公主圓規（連筆芯）：膠盒都靚過人，3位廸士尼公主，女仔好難抗拒。（A）<br> <br> d.$12/2個反斗奇兵改錯帶：改錯帶唔會整污糟手指，又有巴斯光年照住，希望你成績一飛冲天﹗（A）<br> <br> e.$120CHIP'n'DALE美術套裝：24色SignPen、12色木顏色、水彩餅連色碟、臘筆、油彩、1把間尺、5張公仔填色紙、1個鉛筆刨、1把剪刀、1嚿擦膠、1支鉛筆、1支水彩掃、7個萬字夾﹗（B）<br> <br> f.$38/6支原子筆：史廸仔係藍筆，其餘黑色，做功課都夠用喇。（A）<br> <br> g.$15米奇釘書機連釘：啱細路手形，釘盒好得意，可以Re-fill。（A）<br> <br> h.$224.1LittleTwinStars拉轆書包：兩個大格，內有小暗格放啲薄身書簿，兩旁又有側袋，書包後面有塊膠笠住啲轆。（C）</p><p>今季必睇新款返學用品<br><br>最怪！中學騎呢文具</p><p>食物滑鼠墊<br> 食物造型滑鼠手腕墊，個底仲可以用嚟清潔個電腦Monitor，一物兩用。（蛋撻$38/雞槌$48）（D）</p><p>露毛記事簿<br> 著名日本平面設計師橫尾忠則設計嘅NoteBook，PopArt又帶啲俗艷味道嘅拼貼海報，你見個女人又露毛又露底就明晒佢嘅風格。（$30/D）</p><p>T-Back拉鏈袋<br> T-Back拉鏈袋仔，正經嘅同學仔會將佢當成筆袋，玩嘢同學仔會摸佢個PatPat，特別厚身，最啱保護住個i-Pod！（$38/D）</p><p>鹹濕USB<br> 呢隻鹹濕狗一插咗入USB，下身就會不停地郁，直至你拔走佢為止，彷彿喺度陪你同部Notebook一齊努力——交配。（$85/D）</p><p>最多認可！護脊小學生背囊</p><p>書包過重係老問題，最近西田做緊開學用品大特價，護脊書包老牌子SPI最新2007新系列，就由原價$560減至$490；另一款得香港脊醫學會及世界脊骨神經科聯會認可，具備真正護脊功能書包的CHIROPAK背囊，$489八折，減至$391。<br> <br> （左）RED：CHIROPAK背囊$391/J<br> （右）BROWN:SPI背囊$490/J</p><p>最凍！4小時冰柱保凍水壺</p><p>以前「童軍鐵水壺」人人一個，到咗今日，幾多人會用呢？𠵱家水壺潮流都係去咗運動型膠壺身上，貪佢輕身低負重。<br> 玩具反斗城最近新返一隻EZ-Freeze膠壺，650ml尺寸適中，裝水後都唔會話太重，不過最別致係佢壺膽中央設有一支「冷藏棒」，冰格雪一晚，就可以令壺水Keep住凍4小時；今年香港酷熱天氣警告不絕，真係要買番個傍身。</p><p>最襟着！厚/薄鞋墊真皮鞋</p><p>細路仔大得快！着半個學期已經唔啱身，情況以鞋為甚！西田一款PARALLEI"07"健康真皮返學鞋，會送一對加厚及薄身鞋墊，試鞋時留意如加厚墊後，鞋跟位能插上一隻手指為鬆緊適中；半個學期或鞋身變緊，只要換上薄墊就可以解決問題，可穿上一個學年；價錢亦做緊開學優惠，由$399減至$299，鞋碼係專為小朋友而設的24-30號。</p><p>售賣點</p><p>（A）萬星禮品有限公司（28544749）<br> 深水埗福榮街48號地下<br> <br> （B）昇寶批發公司（27782763）<br> 深水埗福榮街50號地下<br> <br> （C）成昌文具圖書有限公司（27205772）深水埗元州街44-46號地下<br> <br> （D）LOG-ON（22658868）<br> 九龍塘又一城UG層01號舖<br> <br> （E）正豐公司（35720523）<br> 深水埗欽州街112號地下<br> <br> （F）恒藝（22475899）<br> 深水埗福華街76號地下<br> <br> （G）JUSCO$10店（23602100）<br> 深水埗元州街37號地下<br> <br> （H）格調家居<br> 深水埗元州街42號地下<br> <br> （I）文林圖書文具有限公司（23600789）深水埗元州街65A地下<br> <br> （J）西田（26941111）<br> 沙田正街2-8號新城市廣場第三期<br> <br> （K）玩具反斗城（29916222）<br> 沙田新城市廣場第3期1樓	</p></body></html>