<html><header><meta charset="utf-8"><title>Car通：黑白道</title></header><body><h1>Car通：黑白道</h1><p>天使與魔鬼之戰一直鬥個唔停，由天上鬥到落地，為收服對方，連四個轆都唔放過，擇日而戰！天使AngelYu搵咗第九代「露筍」出戰，冷艷魔女Hidy就搵嚟辣房ColtTurbo迎戰；論性能，改裝版Colt未必夠「露筍」砌，不過魔女識得揀唔多直路兼超多彎嘅山路嚟鬥，擺明發揮細車好彎特性，加埋奸險毒招，鹿死誰手真係要鬥過先知！<br>記者：梁美甜<br>攝影：譚盈傑<br>演出：Yu、Hidy（PureModel）</p><p>勝負究竟係屬於天生為賽車而誕生嘅「露筍」抑或係專業改裝小辣房呢？</p><p>一起步，大天使就憑「露筍」嘅280匹超強馬力搶先彈出。</p><p>魔女利用ColtTurbo六前速+/-波配CVT無段變速，不但初段未被拋離，原來想耍詭計：「開高燈燦死你！」</p><p>魔女乘時發力加速，ColtTurbo用咗Yokohama16"AD07跑車胎，咬地性超強，天雨路滑都夠穩定。爬完頭，魔女仲玩埋濃霧魔法，令對手難以力追。</p><p>魔女意猶未盡，踩埋Brake急煞，茅招盡出。好在「露筍」懸掛搖臂加裝咗兩條防滾桿，增加高速轉彎穩定性，一扭軚就避過呢劫！</p><p>超越ColtTurbo後，大天使猛踩油門，轉數直飆4,000爆埋Turbo，強大力量輸出配跑車化懸掛，高速拗彎一樣掂，魔女開始食塵。</p><p>魔女急起直追，Colt改配MIVECTurbo引擎後果然有料到，加上車身輕、起步有力，已漸逼近「露筍」。</p><p>ColtTurbo加裝Intercooler嘅1.5公升Turbo引擎，低轉就有強勁輸出；「露筍」稍收油過彎又被ColtTurbo推尾而至。　</p><p>形勢危急，大天使踩盡油門，發揮「露筍」280匹威力，望喺直路拉遠魔女距離。</p><p>直至最後一個S彎仍難分難解，大天使憑住四驅劈彎咬地性，一口氣再拉遠雙方距離。</p><p>AngelYu印印腳喺終點等魔女，勝利笑聲充斥山頭，魔女落敗黯然離去：「我哋仲未鬥完……」</p><p>結局</p><p>勝利滋味都仲未落格，大天使一上車，赫然喺倒後鏡見到魔女！</p><p>戰鬥格：戰鬥格「露筍」落場版</p><p>港人俗稱「露筍」嘅Evolution，一向都俾人兇狠辛辣嘅感覺，事關佢係為拉力賽而誕生嘅車種（RallyCar），擁有精巧嘅外形、驚人引擎動力同埋千變萬化嘅路面懸掛系統等特色。香港曾一度斷貨，直至近年才再度引入，而新一代「露筍」就係今日大鬥法嘅第九代落場版，跟一般出口版最大分別係專為比賽而生產，所以全車無多餘裝飾，輕量化嘅車身令佢更砌得。較為特別係呢架落場版反而無咗原裝Recaro桶椅，莫非係叫車手自己更換適合自己身形同喜好嘅款式？<br> <br> </p><p>規格表<br> 引擎：1,997c.c.直4DOHC<br> 馬力：280ps/6,500rpm<br> 扭力：36.2kgm/3,500rpm<br> 傳動：五前速手動波箱<br> 驅動：前置引擎、四輪驅動<br> 查詢：環宇汽車（25200636）<br> &#13;</p><p>超級辣：超辣細車起步加速快過人</p><p>提起Colt，大家可能諗到斯文老積小房車，不過RALLIART版加Turbo就完全兩回事。如果你對三菱有一定認識，實知RALLIART就係三菱官方改裝部門，專為自家汽車改裝調校去跑拉力賽，所以由佢哋改裝兼加有Turbo嘅Colt雖只得1,500c.c.，但馬力輸出可去到154匹，無論起步同加速表現均非常優秀。輕量化車身裝晒包圍，頭冚仲有Turbo入風口，一睇就知係戰鬥格。內櫳前座全桶椅以紅色為主調，明確Show俾大家睇佢係辣嘢，咪見細車就恰。<br> <br> </p><p>規格表<br> 引擎：1,468c.c.六前速自動波配MIVECTurbo<br> 馬力：154ps/6,000rpm<br> 扭力：18.3kgm/2,500rpm<br> 傳動：六前速手自排+/-波箱配CVT無段變速	驅動：前置引擎、前輪驅動<br> 查詢：環宇汽車（25200636）</p></body></html>