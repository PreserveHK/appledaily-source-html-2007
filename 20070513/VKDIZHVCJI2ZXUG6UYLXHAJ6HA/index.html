<html><header><meta charset="utf-8"><title>有　本 - 谷德昭</title></header><body><h1>有　本 - 谷德昭</h1><p>「乜Juno麥浚龍同陳冠希呢排有Crossover搞作咩？」我問外甥，「唔覺呀，點解咁問呢？」「我過紅隧時見到Juno新碟嘅廣告牌有陳冠希同Juno嘅大頭相啫」，外甥聽後，雙眼瞇成一線，明白我搞錯咗乜嘢，「你睇真啲，兩個都係Juno嚟㗎！」咦？下次過紅隧時睇真啲，果然兩個都係Juno，攝影機的機位擺得實在好，拍得Juno靚仔有型，原來Juno與陳冠希共通地擁有一種藐嘴藐舌氣質，並無貶意，作為一位表演者，只要有材料，藐嘴藐舌又如何？那反而是一種鮮明的態度。<br> Juno生得逢時也生不逢時，富裕家庭背景令他可以無後顧之憂，放開手腳追尋夢想，但基於「憎人富貴厭人貧」這項不是定理，「有錢仔」名銜又令他出道時舉步維艱。隔了一大段日子再出新大碟，無論包裝、內容與宣傳都企圖做到加零一，花了心思也落了重本，喜愛不喜愛是個人口味取向，肯定的是有誠意兼有製作。<br> 一直覺得Juno有幾首歌幾好聽，唱得亦唔錯，跳起舞來雖然細細粒但都幾有型有款，其實非常唔介意音樂工業中存在這類有本歌手，試問在市場如此萎縮下，如果唔係本身有本，又點夠資源去製作有要求、有水平嘅音樂，又點支撐出台唱Live時自攜十個八個舞蹈員，供應大眾視聽之娛。<br> 弊在這一行，最怕大眾不聞不問，不癢也沒痛，你死你賤，有人不喜歡也是一道力，有力就好，拿出真本事讓大家欣賞，將負能量轉化為正能量，讓大家重新去看你，加油。</p></body></html>