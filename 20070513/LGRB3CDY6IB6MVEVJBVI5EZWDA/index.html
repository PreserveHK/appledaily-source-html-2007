<html><header><meta charset="utf-8"><title>獨特自煮：無添加雪糕<br>親手做媽咪甜入心</title></header><body><h1>獨特自煮：無添加雪糕<br>親手做媽咪甜入心</h1><p>一年到尾，只要仔女肯返屋企食飯，阿媽一定煮；今日母親節阿媽大晒，當然唔捨得仲要阿媽下廚，請佢出街食一餐豐富晚餐之後，壓軸甜品就係以自己親手整嘅雪糕嚟孝敬佢，保證無添加穩定劑、色素和防腐劑，健康又好味，做阿媽嘅，未食，個心已經甜到不得了啦！</p><p>記者：趙珮倩<br> 攝影：林栢鈞<br> 示範：UcanCake<br> 廖志良師傅（www.icecreamgallery.com.hk）<br> Model：Denise&amp;Dephine@TheGroup</p><p>鮮番茄雪糕</p><p>需時：3小時<br> 價錢：$30/4人材料：番茄5個、忌廉400克、粟粉10克、糖80至100克<br> 做法：先將番茄略烚，去皮去籽，放落攪拌機打磨成茸，然後放鍋中加熱，下糖/粟粉拌勻，煮大約5分鐘至稠身起泡，攤涼後放冰格冷藏2至3分鐘。之後取出加忌廉，從中間向外不停攪拌至均勻，再放入雪糕機攪大約20至25分鐘即成。<br> 貼士：番茄唔好烚太耐，否則鮮味會流失；亦可先以2至3茶匙茄汁拌勻粟粉才混入番茄茸，攪起來會更均勻。</p><p>意大利咖啡沙冰</p><p>需時：4小時　價錢：$10/2人<br> 材料：意大利咖啡粉150克、糖80克、水400毫升<br> 做法：先煲滾水，下糖/咖啡粉煮溶，放冰格雪2小時成冰塊，取出，用鐵叉鑿碎，再放冰格雪2小時，重複鑿碎冰塊至幼粒；吃時可落少許花奶。</p><p>蜜桃雪芭</p><p>需時：2小時30分鐘　價錢：$20/2人<br> 材料：蜜桃400克、糖80克、水400毫升<br> 做法：先將蜜桃放攪拌機打茸備用；燒開水，煮溶糖，下蜜桃煮5分鐘，攤涼後放冰格冷藏2至3小時，取出後放雪糕機攪拌25分鐘至細滑即可。</p><p>腰果雪糕</p><p>需時：3小時30分鐘　價錢：$30/4人<br> 材料：腰果50克、糖80克、蛋黃6隻、牛奶500毫升、忌廉400克<br> 做法：腰果焗熟，打磨成粉備用；蛋黃/糖拂勻，加入腰果粉拌勻後加熱牛奶，隔水煮5分鐘，然後徐徐加忌廉拌勻，放冰格2至3小時，用雪糕機打25分鐘即成。<br> 貼士：用雪糕機打過雪糕之後，再用手攪一陣，可令雪糕質感更加煙韌。</p><p>各地雪糕大不同</p><p>廖師傅話自製雪糕除了新鮮好味之外，好處是不會添加穩定劑、色素和防腐劑，較為健康，一般能保存一個月，不過通常擺唔夠一星期就已經食晒。至於市面上多種不同產地的雪糕，大家又知唔知有何分別呢？<br> <br> 法國雪糕：以70%忌廉和30%牛奶的比重製成雪糕，口感特強，厚實而滑。<br> <br> 意大利雪糕（Gelato）：以純牛奶為雪糕主體，因沒有加入忌廉，所以雪糕質感軟滑中較薄，沒有法國雪糕那麼濃厚。<br> <br> 日本雪糕：以1:1的鮮奶和忌廉份量，質感較硬，而日本人擅於利用當地最豐富和質優的材料來製造雪糕，如芝麻和綠茶雪糕。<br> <br> 美國雪糕：多以混合好雪糕粉材料作大規模生產，口感沒法國及意大利雪糕般講究。</p></body></html>