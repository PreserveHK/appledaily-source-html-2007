<html><header><meta charset="utf-8"><title>蘋果視窗：阿伯股神見好識收</title></header><body><h1>蘋果視窗：阿伯股神見好識收</h1><p>據內地網上新聞報道，住喺重慶市渝中區一位70幾歲嘅劉伯，原本對股市一竅不通，但周圍嘅人都因為炒股賺咗一筆，所以舊年10月，佢膽粗粗將一生積蓄大嗱嗱80萬元，全部揼晒落股市博一博，結果唔夠半年，賺咗50幾萬。</p><p>半年賺50萬</p><p>由於劉伯同佢老婆每月嘅支出都唔使1000蚊，覺得炒股始終風險大，唔想仔女咁擔心，結果決定全身而退，將賺到嘅50萬當退休金養老。據講，目前內地股市，有唔少60歲以上嘅老股民，雖然超過九成都有斬獲，但市況稍一逆轉，難免損手爛腳。<br> 萬一，如果個個阿伯都好似劉伯咁勇，全副身家掟落個市度，但唔識得見好就收，到時真係隨時連養老都成問題，慢吓手過唔到世就大件事。&#13;</p><p>個別例子咪學</p><p>內地網友57財棋就唔係幾明，點解啲阿伯會咁勇，毫無把握都夠膽死用晒一生積蓄嚟炒股，始終面對好大風險，唔好彩輸晒點算。<br> Orchmike亦話，咁都可以賺咁多，完全係個別例子，未經特別訓練咪學。<br>  http://bbs.finance.sina.com.cn/?h=/g_forum/00/3F/02/view.php%3Ffid%3D93734%26tbid%3D5861&amp;g=10&amp;n=1 <br> </p><p>報料站</p><p>歡迎提供網上財經趣聞，資料一經採用，酬100元。請附姓名、電話及電郵地址，交business@appledaily.com</p></body></html>