<html><header><meta charset="utf-8"><title>數碼達人：兼玩DC睇戲又打機<br>4.3"巨芒勁挑PSP</title></header><body><h1>數碼達人：兼玩DC睇戲又打機<br>4.3"巨芒勁挑PSP</h1><p>手提遊戲機最多人玩當然係NDS同PSP，不過如果你既想打機，又想聽歌睇戲、影相、睇書、聽電台……，就唔係一部單純嘅「遊戲機」可以完全兼顧喇；腦場最近新返咗部GemeiX-900，完全有齊以上所講嘅功能，更針對機迷手感需要，特別設有專用來打機嘅JoyPad手柄，啱晒機迷口味。<br><br>記者：許福合<br>攝影：陳盛臣<br>ImageGirl：Isis</p><p>又係老翻陳年舊Game</p><p>啱啱喺腦場收到老友來電，話有部巨芒PMP超多分唇，影相、睇片、聽歌同打機乜都得。打機都得？咁過癮梗係拿拿聲仆落去先玩為快！從Sales手上接過呢部X-900，發覺最搶眼係個JoyPad手柄，上面除咗十字掣、ABCD鍵外，仲設有2支Analog控桿，連Select同Start都有埋，真係好有打機Feel喎！<br> 腦場蠱惑仔咁啱行過小記身邊，仲懶醒咁教路：「呢部機內置模擬器，對應NES、SFC、MD遊戲檔案，能夠玩番紅白機、超任同MegaDrive嘅經典遊戲，𠵱家仲好多人四圍摷《超級瑪利奧》、《魂斗羅》、《街霸》等名作！」吓？咁咪即係玩老翻！雖然手柄位設小喇叭幾好轟，但十字掣又硬又唔靈活，啲Game又慢又窒，有時仲會Hang機㖭，玩唔過！讀者千萬記住，模擬器本身唔犯法，但你下載遊戲ROM就犯法，若Download完四圍派街坊，更係死多兩錢重！明未？</p><p>老翻嘢始終多鑊氣</p><p>4.3"巨芒影靚相</p><p>其實唔打機，X-900仲有好多娛樂及實用功能，首先係個同PSP一樣大嘅4.3"巨芒，用上1,600萬色TFT屏幕，細心睇畫面質素，真係同PSP相差不遠，X-900另外還具備一般PMP功能，靚芒無論對睇相或睇戲，效果都提高唔少，而X-900與手柄更係採用分體式設計，機身本體可以獨立使用，而厚度更係只有15mm，比唔少所謂卡片相機都仲要薄！功能方面，機背設有200萬像素鏡頭，基本影相、拍片、音樂播放、睇相及MPEG4播放都有齊，另外還提供有收音機、電子書等功能。有咁多玩法，X-900本身就設有1GB容量作儲存，唔夠用仲可以加張SD卡。</p><p>機身Snapshot</p><p>Profile</p><p>影片：MPEG4<br> 音樂：MP3、WMA<br> 圖片：JPG、BMP、GIF<br> 遊戲：NES、SFC、MD<br> 屏幕：4.3"<br> 容量：1GB；記憶卡：SD<br> 體積：123×76×15mm<br> 重量：290g<br> 查詢：A-GRADE（62178888）</p></body></html>