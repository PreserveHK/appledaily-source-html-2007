<html><header><meta charset="utf-8"><title>愛死做牛：牙擦牛王</title></header><body><h1>愛死做牛：牙擦牛王</h1><p>打算訪問個本地「牛人」，第一時間想到光宗耀祖的RMC設計師Martin（李一鳴）。訪問前只知他出身寒微、熱愛東洋文化；訪問後發覺他並非預想中那麼為牛瘋狂。難道訪問找錯對象？其實與其說他愛牛，不如說他愛做牛，問佢點解無受過任何美術訓練，都可以做出令世界瘋狂的牛王？「你當我係天才啦！鬼佬都係咁讚我！」聽落的確有啲牙擦！<br><br>記者：許維雅<br>攝影：楊錦文</p><p>鬼佬話我係天才
</p><p>點解做到靚牛出來？你當我係天才啦！鬼佬都係咁讚我！不過你問我成功有無幸運成份，我會答「有！」我唔會扮嘢！我唔係第1個本地牛牌，之前嘅BangBang先係鼻祖。一個人努力都要有運氣嘅幫助！所以我好想多謝一直支持RMC嘅人，佢哋嘅支持對我嘅創作係一份尊重。特別要多謝美國市場上嘅欣賞，令RMC上得好快。
</p><p>第一條牛白色Levi's
</p><p>我出身草根，喺屋村大，屋企窮，家中有7兄弟姐妹，細個時，牛仔褲在我眼中係遙不可及嘅事，所以對第一條牛仔褲印象特別深。小學3年班，媽咪為咗獎勵我，帶咗我去旺角先施，好記得我揀咗條白色橙旗Levi's。嗰時每日睇電視《鐵膽雄心》，見到倉田保昭嘅全白Look好有型，所以揀咗一條白牛。仲記得，之後媽咪連埋其他衫放落洗衣機度洗，搞到染晒色後掉咗，傷心欲絕。長大嘅過程中，牛仔褲畀我印象只係電視入面啲哥哥，日日着住條喇叭牛仔褲好鬼有型。嗰個年代，最深刻就係日日賣廣告嘅BangBang、York、Apple同有個銅牌嘅DQJ，但都係得個恨字
</p><p>人總要着牛仔褲！
</p><p>大個愛上踩單車，着牛仔褲踩唔舒服，所以着短褲多。之後入ICEFIRE工作，先接觸到咩叫時裝。輾轉做了幾份工，有機會到日本工作學習Marketing，令我對日本文化有深入嘅了解，為我RMC嘅東洋味設計路向埋下情意結。直至因一次機遇認識咗1001老闆，佢想開舖搞時裝，仲放手畀我全權處理，我負責當時Marketing同Buyer工作。雖然我唔算係瘋狂愛牛人，但人總要着牛仔褲，所以就由日本引入好欣賞嘅Evisu，在香港帶起熱潮。𠵱家日日對住啲牛，真係一半為工作㗎咋！
</p><p>一係唔做、做就要最好
</p><p>02年因為代理權問題放棄賣Evisu，既然舖頭賣開牛仔褲，咁就決定不如自己出！客人畀得錢，當然要賣最好嘅褲。自己出身窮，令我做任何事都要加倍努力，一係唔做，一做就要最好。你可以話我虛榮，但呢個係動力。所以開頭嘅牛仔褲都全日本生產，成本貴賣價貴，香港人嫌棄本地嘢竟然賣咁貴！後來攞番大陸做。由於要求高、產量少，好多工廠都耍手擰頭，搵間一級質素嘅工廠花咗好多時間。又因為唔希望跟Evisu相似，所以第1條RMC係玩洗水，因為成本太貴又希望有品牌Signature，就決定用褲袋玩刺繡發揮我對東洋藝術嘅表演慾，一針一線都Perfect，希望藉此打響名堂！</p><p>本地牛王NBA球星都迷</p><p>第一次刺繡</p><p>NBA球星追捧</p><p>RMC在美國有幾勁？口講無憑，單看NBA夢幻7隊包括獲特等舊年來香港表演，第一時間拉大隊落尖沙嘴1001掃RMC牛仔褲，就知RMC吸引力有幾強。</p></body></html>