<html><header><meta charset="utf-8"><title>本報投資講座實錄<br>放寬QDII買乜股</title></header><body><h1>本報投資講座實錄<br>放寬QDII買乜股</h1><p>中國銀監會宣布，放寬合資格境內機構投資者（QDII）投資範圍，在美上市港股應聲而上，對於這個「喜訊」，城大商學院工商管理碩士課程主任曾淵滄建議，此際應放眼大陸股民在內地買不到的港股；獨立股評人陳永陸認為，應選擇折讓大的優質股。</p><p>上周六《蘋果日報》舉辦「下半年股輪投資策略」講座，吸引逾300名讀者到場，迫爆尖沙嘴萬麗酒店會場。適逢前一日銀監會宣布放寬QDII，故不少與會者關心今天大市走勢，熱切追問哪些股份最受惠。</p><p>揀內地買唔到嘅股</p><p>放寬QDII對港股有何影響？<br> <br> 陳永陸：「QDII准買港股，對港股有長遠但難以預料嘅影響。內地有1億股民，如果有1%理性投資者嚟香港炒股，每人拎10萬嚟，就有千億熱錢湧入港股。」<br> <br> 哪些港股最受惠？<br> <br> 曾淵滄：「買QDII概念，就要買大陸股民喺內地買唔到嘅股票。𠵱家喺中國冇人唔識滙豐，滙控（005）市盈率只有13倍，對佢哋見慣40倍市盈率嚟講，好吸引。」<br> 陳永陸：「𠵱家大約有10至20隻H股，佢哋嘅股價比A股折讓超過50%，都有機會成為掃貨目標。不過唔係隻隻大折讓嘅股都湧去買，𠵱家同A股折讓最大嘅H股係科龍（921），但停咗牌；熊貓電子（553）折讓亦達到76.3%，但公司本身有問題，買唔過。」<br> A股升有冇泡沫，會唔會爆？<br> 曾淵滄：「𠵱家內地QFII（境外合資格機構性投資者）額度相對整體成交仍然微不足道，從來冇政府官員出嚟講過，A股過熱或出現泡沫等言論；只有外資大行經常話A股有泡沫，原因係佢哋好理智，市盈率40倍佢哋唔會入市，所以就想質低啲A股。不過，壓抑股市即係賤賣資產，中央又點會賤賣資產吖，所以中央其中一個經濟目標係刺激內部消費，大家喺股市賺到錢，就好容易達到呢個目標，喺可見將來，A股會繼續較H股存在溢價。」&#13;</p><p>首選折讓大優質股</p><p>A股與H股股價點解會有折讓？<br> <br> 曾淵滄：「A股與H股嘅關係相當微妙，過去觀察，H股升，A股必升；但A股升，H股未必升；A股跌、H股一定跌，令到A股同H股嘅折讓越嚟越大。不過，人民幣存款得1、2厘利息，變相市盈率係50倍，所以A股40倍市盈率，佢哋唔覺貴。」<br> 陳永陸：「要注意新股上市折讓特別大，好似中信銀行（998）咁，折讓47.2%，但並唔可信，當新鮮感漸淡折讓就會收窄。」&#13;</p></body></html>