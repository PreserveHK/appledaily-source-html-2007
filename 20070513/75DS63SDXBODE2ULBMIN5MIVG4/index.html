<html><header><meta charset="utf-8"><title>國際網絡：美國年輕人唔識理財？</title></header><body><h1>國際網絡：美國年輕人唔識理財？</h1><p>美國有唔少專家都話，初初踏足社會工作嘅年輕人多數都係不擅理財、洗腳唔抹腳之流，究竟事實係咪真呢？<br> IM4ME喺《MSNBC》嘅討論區度話：「年輕一代唔識理財，好容易受到銀行或者其他借貸機構引誘，先使未來錢或索性借錢消費。」youngandinchargeoregon亦附和道：「我有好多大學同學，畢業後都因為唔識理財而墮入財政深淵，有朋友欠落嘅卡數仲多過我讀書時嘅貸款額。」<br> 網友DougNHawaii就覺得呢個講法簡直係五十步笑百步：「美國人嘅負債水平的確係長期處於高位，但事實係唔只新一代唔識理財，就算係佢哋嘅父母都一樣面對相同問題。」<br> 因此，jangles26認為年輕人唔識儲錢，與父母未有對子女灌輸正確嘅理財觀念有好大關係：「子女年幼嘅時候，父母就應該開始教曉佢哋點樣分配手上啲錢同埋儲蓄嘅重要性。等佢哋長大成人、欠落一身債先嚟教就太遲啦！」</p><p>儲蓄少　皆因要投資　</p><p>WI_Badger_Fan則認為唔應該一竹篙打一船人，並強調唔係個個年輕人嘅理財能力都咁差：「其實我身邊嘅朋友個個都識得未雨綢繆，理財投資都好叻，其中幾個同學甫畢業，已經開始為退休作好準備，幾年內仲先後做埋業主㖭。」<br> 美國去年個人儲蓄率為負1%，係連續第二年出現負數。有經濟學家警告話，美國上世紀嬰兒潮時期出世嘅人，好快會進入退休年齡，個人儲蓄率過低可能會對社會保障體系造成巨大壓力。<br> 但事實上，除咗消費揮霍，其他金融資產吸引力越來越高，亦係導致美國人越來越少儲蓄嘅原因。以基金為例，美國投資公司協會一項調查顯示，去年中有77%受訪者認為互惠基金最受歡迎，係該項指標連續第10年高於70%。因此，經濟學家又唔需要過份悲觀嘅，國民唔儲錢可能只係用咗嚟投資啫。</p></body></html>