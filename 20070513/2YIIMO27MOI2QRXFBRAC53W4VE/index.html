<html><header><meta charset="utf-8"><title>向引擎聲說再見</title></header><body><h1>向引擎聲說再見</h1><p>近排油價又升，對我悠穎馳呢種愛車嘅死窮鬼嚟講真係一種打擊，家陣踩大力啲油門，都好似踩住自己腳趾尾咁痛到入肉！不過最近有好消息，日本三菱汽車、三菱商事同GSYuasa三家公司打算用30億日圓（約港幣2億元）籌組新公司，開發一種小型強力鋰電池，體積比一般汽車用緊嘅電池仲要細，但儲存電量係現時混能車所用電池嘅10倍，能大大提升混能車嘅實用性，而事實上新型電池嘅開發目的係為咗完全取代汽油。呢種電池預計後年可以達到量產階段，即係話到時電動汽車好有可能全面取代汽油車，亦即係話連帶引擎亦會被馬達所取代，以後就好難再聽到砰砰砰嘅引擎聲，諗起都覺得傷感……<br>再諗遠啲，假如再喺車頂裝埋一塊太陽能吸收板嚟儲電的話，咁以後停車場嘅頂層露天車位咪分分鐘會貴過有瓦遮頭嘅車位囉！</p><p>悠穎馳<br> 豪邁不羈，愛車如命，聽幾下引擎聲就知咩車！</p></body></html>