<html><header><meta charset="utf-8"><title>窩輪推高正股 - 左丁山</title></header><body><h1>窩輪推高正股 - 左丁山</h1><p>靚女Ｖ到校友會午餐例會演講，講佢最熟悉嘅題目──窩輪市場。入到場，佢先至知道佢係現場最遲畢業嘅校友，遲到一九九八。大證券行董事Ｋ幾乎可以做佢爸爸，故此靚女Ｖ好坦白咁話：「對住咁多師兄師姐在場，我仲緊張過對住千幾名散戶講投資。」話雖如此，靚女Ｖ原來口齒伶俐到極，用辭適當，所講內容，簡單清楚，啲師兄師姐聽到入晒神，唔怪得佢畢業後九年，已經成為金融機構嘅結構性產品董事，經常出境，董事Ｋ都讚佢智慧與美貌並重，係母校嘅優良產品。<br> 講到尾，點都要講吓冧把，已成慣例。靚女Ｖ首先引述例子，話今年一月二號、三號，隻2628（中人壽）升到飛起，追都追唔切，原因就係嗰兩日中人壽認購窩輪交投活躍，價錢搶高晒，令到發輪商（銀行）被迫買入中人壽正股做對沖，以防萬一，在你買我又買之下，中人壽正股升，跟住窩輪價追上嚟，輪商再買入正股，嚟一次驚心動魄嘅你追我趕。<br> 故事教訓係乜？靚女Ｖ話：「股升窩輪升吖，還是窩輪升股升？何者為因，何者為果，有時好難事先判斷。正常講法係正股升，推動窩輪升。但在熾熱炒風、股民鍾意炒窩輪嘅情況下，窩輪可以成為推動股價上升嘅力量。嗱，滙豐最近受好多國際大投資者追捧，好消息不絕，理應正股升，不過香港散戶更鍾意用小小錢買滙豐輪，而唔用一百四十五至一百四十七蚊買滙豐正股，故此○七年初中人壽事件將來可能重演㗎。」</p><p>呢個五號冧把好啱聽，保守啲就買滙豐啦。地產Ｗ銀紙大把，靚女Ｖ一講完，急忙交換卡片，話以後有事請教小師妹，大家笑佢是否想搵一個私人銀行家。此風一開，人人問靚女Ｖ攞卡片，此乃networking（建立網絡）也，校友會聚會乃建立第一個網絡之最好地方，無論你做邊一行，識得人多總會比較好，起碼見聞都會多啲。但有啲人好奇，發跡之後就唔多肯參加校友聚會。呢類人應向陳啓宗學習。</p></body></html>