<html><header><meta charset="utf-8"><title>TOP10光影世界慈母:<br>Top1　白燕早午晚喊足三餐贏大契</title></header><body><h1>TOP10光影世界慈母:<br>Top1　白燕早午晚喊足三餐贏大契</h1><p>電視《溏心風暴》經典金句︰「未登天子位，先置殺人刀。」大契司棋姐一發威，大快人心，講真做呢個阿媽真係好艱難，要顧全大局之餘，又要體貼老公仔女，難怪成為近期大熱經典慈母。回顧多年來，其實深入民心嘅慈母角色多籮籮，趁住母親節，就選出銀幕加公仔箱10大慈母。我哋就認為白燕姐最經典，先至係真正慈母。<br>記者：劉昱蘭</p><p>TOP1：李玉薇慈愛感動</p><p>我哋話白燕係TOP1，因為佢更切合真正嘅慈母形象。<br> 《溏心風暴》嘅大契司棋姐生活響富裕家中，只是擺平是非黑白罷了，但白燕就唔同，一毫子都無，仲唔識避孕，生埋一大棚仔女，豆丁咁大就因為太窮唔返學去做工幫補家計，可惜白燕次次都係打完一輪先知真相，又攬埋一齊喊一餐。仲加埋有個惡家婆，老公無工做兼肺病嘔血。呢個《可憐天下父母心》中嘅李玉薇，一日喊到黑，煽情又溫馨，同《溏心風暴》比，真係勁好多，可謂慈母經典作。</p><p>TOP2：大契最緊要闊綽</p><p>劇集初段已經睇得出大契認真唔話得。老公為咗同細契（關菊英）二人世界飛起佢，專登話去玩郵輪團，等怕暈船浪的大契自動退出，然後改地點去歐洲瘋狂Shopping。仔女爭住問老竇攞掩口費，最後梗係紙包唔住火。細契唔肯道歉，反而司棋姐主動同佢和解，之後仲同一眾仔女話唔夠零用錢就同佢講，合理嘅會有得傾，下次唔准為攞錢又屈老竇又呃阿媽。以仔女角度嚟講，闊綽阿媽梗係全世界最體貼嘅慈母﹗
</p><p>Top3︰媽打夠權威</p><p>今時今日都仲有人以「媽打」稱呼，因為鄧碧雲喺《季節》入面真係一個好「媽打」，同《溏心風暴》一樣，「媽打」身處大家庭，要處理子女間的爭鬥誤會，佢頭頭是道、有權威、明察秋毫。最記得係佢處理婚前懷孕的媳婦被人奚落嗰一段劇情，令人感動又佩服。
</p><p>Top4︰劉惠蘭做妓女養仔</p><p>葉德嫻最近期演嘅阿媽角色係電視劇《縱橫四海》，而最經典嘅一定係同劉德華合演嘅《法內情》。兩齣都係慘情到爆，《縱橫四海》要為個仔坐寃枉監，《法內情》就要做妓女養大個仔，為咗個仔好，送走咗佢，然後個仔大個做埋律師，但又怕相認會影響個仔。唔知點解，如果係女仔為咗男朋友落火坑會覺得佢死蠢，但角色換咗係阿媽就令人覺得好偉大，以常人眼中卑賤嘅職業，成就個仔高尚嘅前途，為咗個仔，就係可以咁無私。
</p><p>Top5︰苗翠花鬼馬樂天</p><p>喺電影《方世玉》，蕭芳芳飾演嘅阿媽苗翠花好Modern，似着咗古裝嘅城市人，竟然為咗個仔去反串扮男人，幫個仔比武招親，好活潑又反傳統，鬼馬樂天又惹笑，同上面嘅傳統媽媽好唔同，因為難忘所以經典。
</p><p>Top6︰驃嬸望全家發達</p><p>講開搞笑阿媽，即刻諗起肥姐嘅《富貴逼人》電影系列，尤其係《富貴再逼人》一家移民到加拿大後，更加趣事連篇。不過最欣賞都係第一集，好草根但又溫馨，又反映80年代典型心態︰望橫財、恨移民、少年崇日，笑片都可以好Deep。</p><p>Top7︰靚姑個仔點壞都支持</p><p>同琴姐有做母子對手戲嘅演員，好似《他來自江湖》嘅萬梓良、《當代男兒》嘅呂良偉，全部都契晒琴姐做契媽，而且琴姐喺公仔箱不斷做慈母，有乜計唔深入人心。《他來自江湖》中，佢個仔明天（萬梓良飾）黑道出身後改邪歸正，都係默默支持個仔支持個家，又係慈母典範。</p><p>Top8︰慈姑心態夠Modern</p><p>《皆大歡喜》嘅慈姑，古裝扮相但絕對係現代阿媽典範。𠵱家仔女個個都講自由，開放式阿媽仔女最愛，最好咪管佢哋咁多，越管只會越反叛。好似慈姑咁，個個月收到家用就開開心心，畀多啲自由仔女，反而仔女會尊重你多啲。係奇怪但亦係事實。
</p><p>Top9︰肥師奶黃面婆女強人</p><p>《再見亦是老婆》都成十幾年前嘅劇，但放落今時今日都唔會Out。老公有外遇，家庭等於全部生命嘅「肥師奶」陳秀雯頓失所有，幾賢妻良母都無用，咪就得到𠵱家老公北上包二奶嘅一眾香港師奶嘅共鳴囉。如果真係咁不幸，大家要學肥師奶咁自強啦。</p><p>Top10︰蝦嫂辛苦湊大十兄弟</p><p>成為一時經典，係因為當時嘅社會興大家庭，先會理解湊10個有幾辛苦，𠵱家睇可能無乜Feel，而且得啖笑，因為會見到羅艷卿大肚係有個泵氣氣球喺肚腩不斷變大，變咗搞笑位。</p><p>有善必有惡</p><p>大契身邊有個細契，凡事算盡，為分身家不惜一切。舊戲中亦有一個惡家婆——黃曼梨，專做尖酸刻薄角色同後母，比細契囗人、陷害人更加衰。不過惡都有價值，黃曼梨夠惡就攞我哋Billboard個終身成就獎。</p><p>街頭直選經典阿媽<br>大契贏晒<br></p></body></html>