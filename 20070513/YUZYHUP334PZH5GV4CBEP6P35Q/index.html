<html><header><meta charset="utf-8"><title>東芝Vista新NB　玩小白3連星</title></header><body><h1>東芝Vista新NB　玩小白3連星</h1><p>買Notebook好白鴿眼，隨時要拎出街見人喎！東芝喺呢個Market一向幾殺，日版血統點都潮過啲大牛龜啦！最近佢一口氣出咗3部Vista版Notebook，全部玩最殺嘅「小白」造型；你可以「唓」佢食老本，不過價位定喺$7,000-$10,000，絕對Under買機心理關口，大家「唓」完唔該Cashier畀錢！<br><br>記者：許福合</p><p>A100頂得上一部Desktop</p><p>A100將會預載《WindowsVistaHomePremium》版本，功能比Basic版齊全好用，較為適合用家當做Desktop咁用，最正仲係配備一個15.4"闊屏幕，亮度充足，睇戲睇片時，暗位都夠清楚，Details一眼見晒，配合HarmonKardon喇叭及SRSTruSurroundXT環迴音效，影音效果都相當唔錯。而為咗令用家操作更簡便，更內置《MediaCenter》及Aero介面，只要㩒幾㩒就可輕鬆欣賞影片、音樂、相片及自行製作DVD。<br> <br> 規格：Core2DuoT5200、1GBDDR2、120GB硬碟、15.4"、SuperMultiDrive</p><p>M100睇budget平價入門</p><p>M100雖然係Vista級機種，不過主要針對入門級玩家需要，而定價亦只係7千幾，以名廠Vista機嚟講，吸引力認真唔小；而規格方面，M100相對於A100，自然略為不及，不過仍採用Core2Duo處理器，配合14"闊屏幕，玩得起Vista之餘，要處理日常文書、聽歌及睇DVD，都叫應付裕如。<br> <br> 規格：Core2DuoT5200、512MBDDR2、80GB硬碟、14"、SuperMultiDrive、藍芽</p><p>M500輕巧1.86kg流動機</p><p>另一部新機M500，就採流動型設計，僅重1.86kg配12"細芒；要拎出街用，硬件自然唔可以太多要求，否則只會拎得更辛苦；而硬件規格更係相當唔錯，用上Core2Duo處理器，配512MBDDR2記憶體，較特別係硬碟用上120GB兼且設有防撞設計，存有重要資料都多份保障。<br> <br> 規格：Core2DuoT5200、512MBDDR2、120GB硬碟、12"、SuperMultiDrive、1.86kg</p><p>查詢：其士（29533555）</p></body></html>