<html><header><meta charset="utf-8"><title>黃宇詩窺心事 - 左丁山</title></header><body><h1>黃宇詩窺心事 - 左丁山</h1><p>戲劇K推出新戲《窺心事》，請埋男女演員見吓班老友。社長M勤力得好緊要，成個記者咁款，一邊聽戲劇K講解，一邊發問，更不停咁寫筆記，照計社長M日理萬機，管住報紙集團盤大生意，何以做埋訪問嗰份？後來先知道，社長M在集團轄下一本消閒雜誌開闢咗一個專欄，親自執筆寫公關週記，所以對有興趣、有趣味之事，一概以筆記下，以免掛一漏萬。<br> 社長M如此專業，左丁山自嘆不如，唔怪得社長M可以寫字寫出頭，與壹仔嘅社長Y實在係一時瑜亮，而左丁山就只係爬格子動物，隨時聽從老闆吩咐，自動失蹤。<br> 戲劇K話《窺心事》改編自英國黑色喜劇WhattheButlerSaw，原著人係已故嘅英國編劇家JoeOrton（呢位鬼才不幸被同居男友用鐵鎚扑死）。點解叫做黑色喜劇？戲劇K話英文叫做farce，具有荒謬、荒唐特質嘅喜劇，有人譯之為「鬧劇」，但戲劇K認為「鬧」有胡鬧、亂嚟嘅含意，與原文意義不符，所以佢認為黑色喜劇係farce嘅更好繙譯。<br> 《窺心事》有六個演員，不分上下半場，一個場景演足二小時，極考演員工夫。左丁山留意到贊助商係「黛安芬」，於是問戲劇K：「喂，演員着內衣褲，觀眾見唔到嘅啫，黛安芬贊助嚟做乜？」戲劇K騎騎笑：「梗係睇得見啦，世姪女黃宇詩會有大膽演出，幾乎全裸，但我哋有特別安排保護佢！」黃宇詩就係女主角，與戲劇K女朋友焦媛同場演出，對佢肯定係一場挑戰。黃宇詩係邊個呢？左丁山第一次見到佢，問佢：「你係全職演員呀？平時喺邊度做事？」黃宇詩猛咁笑：「我以前喺UBC讀theatre，𠵱家做電視節目主持，聽阿爸講戲講得多，我幾鍾意acting㗎！」左丁山於是又問：「令尊翁係邊一位？」戲劇K、美食L等聽到，笑到架架聲。黃宇詩話：「先父叫做黃霑。」哎吔吔，身旁靚女竟係霑叔嘅千金，左丁山有眼不識，皆因平時冇睇電視，唔睇娛樂版之故。既然如此，或者要去葵青劇院欣賞黃宇詩大膽演出《窺心事》。</p></body></html>