<html><header><meta charset="utf-8"><title>隔牆有耳：電腦專家愛粵曲 - 李八方</title></header><body><h1>隔牆有耳：電腦專家愛粵曲 - 李八方</h1><p>八號波一出人人趕收工，民政局噚日下晝公佈埋有2,000萬元款項嘅粵劇發展基金執行委員會新一屆成員名單先放工。周振基續任主席，三個新委員分別係新劍郎、王超群同古煒德，前兩者係行內老倌，古煒德係香港電腦保安事故協調中心經理，同粵劇有乜關係？<br> 原來古煒德係戲迷，佢同八方講自細鍾意聽粵曲，去過已拆卸嘅利舞臺捧新馬仔場，屋企收埋唔少粵劇、粵曲唱片同DVD，平時會同太太拍拖入場睇大戲，有時會拉埋個仔去，不過個仔似乎未識欣賞。由於佢對戲曲藝術有興趣，又係藝發局戲曲組副主席，所以獲政府任命。佢話希望推動年輕人繼承粵劇文化，至於佢自己，「都可以唱到幾句。」新委員任期兩年。</p></body></html>