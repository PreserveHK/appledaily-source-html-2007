<html><header><meta charset="utf-8"><title>無綫台慶頒獎禮之我最喜愛的電視女角色<br>大契讚賞勝獎項　哨牙黎姿噬中劇迷心</title></header><body><h1>無綫台慶頒獎禮之我最喜愛的電視女角色<br>大契讚賞勝獎項　哨牙黎姿噬中劇迷心</h1><p>黎姿雖為無綫台慶視后大熱之一，但大家的目光都在注視着「大契」李司棋為視后的不二之選，就連黎姿也認為今年最佳女主角應是大契的囊中之物，她視李司棋為偶像，而偶像還每晚追看她的演出，她覺得能獲得別人的真心讚賞，比獎項更有價值。</p><p>黎姿憑《通天幹探》中醜女黃晶瑩一角，獲提名《萬千星輝頒獎典禮2007》最佳女主角和我最喜愛電視女角色，她看好《溏心風暴》更甚於自己主演的劇集，事實上，大細契確是最強對手，黎姿說：「我一路拍緊《珠光寶氣》，都冇乜留意其他嘢，只係聽過人講話網友鍾意我喺《通天幹探》入面個醜女角色，講信心問題我真係冇乜感覺，外界對我醜女角色有好評，鍾意我做戲會更加畀到信心我，而唔係獎，我希望得到嘅，係我演戲受稱讚多過攞獎！」</p><p>「連邊句對白都記得」</p><p>黎姿認為每位觀眾都有心中的大熱，她心目中的人選就是李司棋，二人目前正合作拍攝《珠光寶氣》，她很高興得到對方的稱讚。她說：「我最近遇到開心事係俾司棋姐讚，佢話有追睇我套劇，話我角色做得好可愛，仲鼓勵我做多啲唔同角色，唔使一定做靚女，我細細個就係電視迷，煲好多電視劇，司棋姐都係我偶像之一，對住一個偶像前輩而能夠得到稱讚，佢仲係連我邊一場戲講過邊一句對白都記得，可以同我講番，我真係好感動。」<br> 繼《金枝慾葉》的玉瑩小主之後，醜女晶晶是黎姿另一個喜愛的角色，她初時還擔心觀眾會嫌她的演出有點浮誇，可幸反應不俗，黎姿說：「我去醫院探細佬，啲姑娘追住問我劇情，叫我個角色名，又扮我行路、學我哨牙講嘢，我好開心觀眾係睇到入心。」</p><p>欣賞陳豪態度一流</p><p>跟黎姿拍檔過的小生有林保怡、陳豪、鄭嘉穎等，她坦言最希望陳豪得到男主角獎，她說：「由電影《古惑仔》我已識佢，喺呢行算好多年，佢每一次都好努力做好自己，佢做好演員應有本份，工作態度冇得頂，絕冇偷懶，就算好辛苦捱眼瞓開工都冇半句怨言，再講佢演技真係好大進步，我覺得佢係突然開咗竅嗰種，合作《通天幹探》已深深感受到。其實保怡同嘉穎都攞過獎啦，陳豪今年成績咁好，所以在情在理我都好希望佢得。」<br> 採訪：魯萍　攝影：林德雄</p><p>話你知：我最喜愛的電視女角色　（候選名單）</p><p>候選人：汪明荃<br> 提名作品：《東方之珠》　角色：金燕<br> <br> 候選人：佘詩曼<br> 提名作品：《東方之珠》　角色：朱玉蘭/薰蘭<br> <br> 候選人：宣萱<br> 提名作品：《賭場風雲》　角色：李青雲<br> <br> 候選人：楊怡<br> 提名作品：《賭場風雲》　角色：譚珠美<br> <br> 候選人：楊思琦<br> 提名作品：《突圍行動》　角色：宋嘉兒<br> <br> 候選人：胡杏兒<br> 提名作品：《亂世佳人》　角色：顧平安<br> <br> 候選人：關詠荷<br> 提名作品：《同事三分親》　角色：黃家嵐<br> <br> 候選人：金燕玲<br> 提名作品：《同事三分親》　角色：伍恆<br> <br> 候選人：江欣燕<br> 提名作品：《同事三分親》　角色：戴安娜<br> <br> 候選人：李司棋<br> 提名作品：《溏心風暴》　角色：凌巧<br> <br> 候選人：米雪<br> 提名作品：《溏心風暴》　角色：凌莉<br> <br> 候選人：關菊英<br> 提名作品：《溏心風暴》　角色：王秀琴<br> <br> 候選人：鍾嘉欣<br> 提名作品：《溏心風暴》　角色：常在心<br> <br> 候選人：鄧萃雯<br> 提名作品：《師奶兵團》　角色：蒙嘉嘉<br> <br> 候選人：商天娥<br> 提名作品：《師奶兵團》　角色：曹美娥<br> <br> 候選人：唐寧<br> 提名作品：《師奶兵團》　角色：舒小曼<br> <br> 候選人：郭羨妮<br> 提名作品：《學警出更》　角色：袁慧妮<br> <br> 候選人：伍詠薇<br> 提名作品：《緣來自有機》　角色：葉滿枝<br> <br> 候選人：廖碧兒<br> 提名作品：《舞動全城》　角色：李心盈<br> <br> 候選人：陳法拉<br> 提名作品：《舞動全城》　角色：程嘉汶<br> <br> 候選人：徐子珊<br> 提名作品：《舞動全城》　角色：楊詩曼<br> <br> 候選人：葉童<br> 提名作品：《奸人堅》　角色：凌玉翠<br> <br> 候選人：蒙嘉慧<br> 提名作品：《通天幹探》　角色：姜雅如<br> <br> 候選人：黎姿<br> 提名作品：《通天幹探》　角色：黃晶瑩<br> <br> 資料來源：無綫電視</p></body></html>