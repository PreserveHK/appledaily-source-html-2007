<html><header><meta charset="utf-8"><title>金手指：What'shappeningin深圳 - 孫柏文</title></header><body><h1>金手指：What'shappeningin深圳 - 孫柏文</h1><p>「乜話？一支白醋炒到50蚊？仲要攞嚟煲？大陸搞乜鬼呀？」──孫柏文03年1月向某的士司機講過嘅話。<br> 噚日，孫柏文睇《蘋果日報》，喺「兩岸版」睇到佛山市郵局局長偷錢18億。大家都知祖國郵局有存款服務，呢個局長向存戶扮到好似代表郵局收存款，令存戶仲估畀緊錢入郵局。點知局長原來中飽私囊。18億，應該牽涉好多存戶。不過，故事嘅關鍵，係被騙嘅存戶冇得賠。<br> 我就喺度諗，如果我識人仲估自己存咗錢入郵局。不過因為郵局內部監管不力，出咗事冇得賠，我啲錢冇晒。我會點做？郵局就係國家嘅，郵局唔肯賠，就即係國家冇得賠。真係唔知仲有邊間郵局、國家嘅銀行分行可能有事。都係攞晒啲錢出嚟安全啲。</p><p>容乜易擠提㗎</p><p>正當我喺度諗時，就聽到話離佛山唔遠嘅深圳，所有銀行突然宣布限制存戶攞錢。傳出嘅理由好多。有啲話要打擊犯罪活動，有啲就話係宏調。有幾個我非常尊重嘅消息來源就話，祖國存戶一早習慣「存錢容易、攞錢難」。銀行分行唔夠現金，我可以明白。不過冇理由咁高調宣佈，阿根廷咩？<br> 呢啲好容易令千萬人嘅城市出現恐慌，出現失控嘅擠提。相信我都係神經過敏，不過，當年你第一次聽到一支醋炒到50蚊時，你又有乜嘢反應？<br> 金手指網誌： http://phatdat.blogspot.com </p></body></html>