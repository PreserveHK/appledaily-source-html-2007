<html><header><meta charset="utf-8"><title>撲火雙雄假婚呃錢<br>優先搜畫：阿當《迫上斷背山》偷𠝹女</title></header><body><h1>撲火雙雄假婚呃錢<br>優先搜畫：阿當《迫上斷背山》偷𠝹女</h1><p>今時今日同性戀已經好普遍，基於政治正確嘅大前提下，荷李活近年少有拍攝同性戀笑片，以免俾人批評取笑同志。雖然今次阿當桑廸拿（AdamSandler）主演嘅《迫上斷背山》（INowPronounceYouChuck&amp;Larry），都係拎同志嚟開玩笑，不過就溫情行先，包冇人投訴。　撰文：戶川淳</p><p>美國喜劇泰斗阿當桑廸拿咁多年嚟，始終喺香港紅唔起，有人甚至經常將佢同賓史廸拿（BenStiller）撈亂，其實佢早年主演嘅《愛情嚟料》（TheWeddingSinger）同早排嘅《命運自選台》（Click）都有唔少捧場客，今次阿當喺新作《迫上斷背山》繼續走佢笑中有淚嘅搞笑路線，講述一對雄赳赳嘅好友被迫扮斷背「夫妻」嘅經過。</p><p>噴血謝茜嘉做軍師</p><p>古仔講阿當桑廸拿飾演嘅消防員卓克及奇雲占士（KevinJames）飾演嘅同事拉利係一對死黨，但二人家庭觀念截然不同，有妻兒嘅拉利事事以家庭為先，卓克就係風流寡佬一名。點知有日拉利老婆不幸過身，佢因為傷心過度唔記得更改保險計劃，令一對仔女未能成為保險受益人，但原來只要佢同卓克結婚，問題便可迎刃而解，於是兩個大男人為咗呃保險金，被迫扮斷背伴侶，引來連篇笑話。<br> 成齣戲睇住兩個男人扮斷背當然好齋，好彩今次有出名身材噴血嘅謝茜嘉貝爾（JessicaBiel）做女主角，謝茜嘉近年喺美國紅到發紫，今次大家就有機會見到佢搞笑嘅一面，片中佢飾演一名律師，向兩位男主角獻計，後來更與阿當發展出一段情緣。</p><p>入高溫房感受火場</p><p>唔好以為喜劇製作就求求其其，故事中阿當要扮消防員，之前同佢合作過《超級爸爸嗲》（BigDaddy）嘅導演丹尼斯鄧肯（DennisDugan），今次竟然要佢同其他演員去美國加州消防局集訓，兩位主角仲要進入一間極高溫嘅房間，親身感受置身火場時嘅感覺。</p><p>話你知：同志喜劇買少見少</p><p>同志喜劇電影喺荷李活統稱為「LGBTComedy」，但由於社會開放加上尊重同性戀者，近年呢類片已經買少見少。<br> <br> 《假鳳虛凰》（TheBirdcage1996）<br> 改編自1978年法國片，呢齣由羅賓威廉斯（RobinWilliams）主演嘅瘋狂喜劇講一對新人見家長，但原來其中一對親家竟然係男同志。當年上映時美國同性戀反歧視聯盟（GLAAD）就大讚齣戲有深度，描寫同志人性嘅一面。<br> <br> 《忽然囉囉攣》（In&amp;Out）<br> 講述奇雲基連（KevinKline）飾演嘅中學教師，被揭發係同志嘅故事，反映出美國大眾同傳媒對同性戀嘅歧視，以及同志喺社會上承受嘅壓力，搞笑得嚟發人深省。<br> <br> 《全家攣到爆》（Queens）<br> 呢齣西班牙片以當地首個男同志集體婚禮作為背景，但唔知係咪幾對新人同佢哋父母忽然荷爾蒙過盛，竟然喺婚禮前夕亂搞男女關係，從中可見歐洲對同性戀文化較為開放。</p></body></html>