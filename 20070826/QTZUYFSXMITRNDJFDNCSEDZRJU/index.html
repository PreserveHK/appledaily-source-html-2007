<html><header><meta charset="utf-8"><title>中港連線：老婆可以唔要　股票一定要買</title></header><body><h1>中港連線：老婆可以唔要　股票一定要買</h1><p>睇好樓市，除咗去買樓，當然就係去買地產股，內地網友風蕭蕭別夢寒就因為買唔到樓，走去買地產股萬科，點知搞到差啲家變，佢話：「本來就冇錢買萬科嘅樓，老婆好㷫，所以走去買萬科嘅股票，點知蝕咗好多，𠵱家老婆話要離婚，阿媽就成日唉聲嘆氣，我應該點算好？」</p><p>蝕錢離婚唔使恨</p><p>其他網友對佢嘅處境非常同情，留言安慰：「萬科股票跌嘅時候，就係萬科樓跌價嘅時候，你買股票同買萬科樓差唔多啦！」吓，咁都算安慰？「唔急唔急。萬科係好股票，上40蚊冇問題，一個月時間。」仲等一個月，人哋離咗婚喇！<br> 另一網友就話：「暫時虧損老婆就話要離婚，咁嘅老婆唔要都罷！」好快就有網友和應：「老婆可以不要，但股票不能不買，記住只要堅持，一定會賺錢嘅。」&#13;</p><p>有錢唔慌冇老婆</p><p>「賺咗錢你就可以換老婆啦，唔使急，慢慢嚟，萬科一定會升嘅。」「靠萬科換老婆，5300點就能實現，記得發喜帖過來。」正所謂寧教人打仔，莫教人分妻噃！<br> 難怪有網友睇唔過眼，「唔係啩？你哋啲男人咁樣教壞人！冇關係，萬科仲有希望，堅持落去啦。」<br> <br>  http://post.cnfol.com/thread/495195.html </p></body></html>