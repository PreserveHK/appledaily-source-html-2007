<html><header><meta charset="utf-8"><title>數碼達人：<br>齊齊SayT　拒拍黑面神</title></header><body><h1>數碼達人：<br>齊齊SayT　拒拍黑面神</h1><p>每次跟團旅遊，例牌影張團體相留念，十足交功課咁，唔係人人頂得順！最難頂係當攝影師數到「A……B……C……」嗰陣，還要強顏歡笑，最後個個木口木面，咁影相仲有乜意思先？計我話，不如考慮用SONY最新的T200，綽號叫「SayT」，正如英文字母「T」嘅讀音，一露齒，見笑即拍，唔笑唔拍，極有性格。買部返屋企得閒練習自拍，笑容多番啲，黑面神唔該行遠啲。<br><br>記者：陳國輝　<br>攝影：陳偉強&#13;</p><p>「一笑即拍」昅實你個嘴
</p><p>所謂「一笑即拍」，原理同早前勁Hit嘅「人臉對焦」差唔多。只要啓動場景模式內嘅「SmileShutter」，畫面就會出現一個人頭對焦框，再按一下快門，鎖定目標就得。此時，DC會進入備用狀態，只要目標一笑，佢就會立即拍攝，反應不知幾快！小記嘗試搵Model擺出不同表情，例如苦笑、大笑、微笑……結果準繩度只得五成。點解？原來T200對人嘅嘴巴郁動好敏感，特別係說話時，更會自動狂閃一餐。所以影Snapshot佢未必最合適，反而用來拍BB仔天真燦爛嘅笑容，一定捕捉得最準。</p><p>DC駁HDTV睇相超靚！
</p><p>近期「HD」（高清）一詞經常被濫用，無論手機也好，數碼相機也好，當形容為高質素影像嘅時候，就很容易與「HD」畫成等號。老實講，「HD」解像度為720p/1080i/1080p，並以16:9的比例來顯示，現時手機技術能做到嗎？就算DC具備TV-Out分唇，也不代表支援「HD」！<br> 今次，T200與T70真正支援「FULLHD」（全高清）畫面輸出，只要接駁DC專用的HD輸出座，並連接HDTV，全高清畫面即送到眼前。記者會現場，SONY就利用自家嘅CCS-HD1及BRAVIA電視睇「FULLHD」相片，畫面質素梗冇令人失望！&#13;</p><p>現場測試　考起攝影師</p><p>正當拍攝一幅前景為DC畫面，背景為模特兒嘅相片，竟考起本報攝影師！皆因靚女一笑，DC就閃個不停，攝影師根本無從入手，最後Model惟有強忍笑容，大家先可以度過「難關」。</p><p>PROFILE</p><p>像素：810萬有效像素<br> 處理器：BionzTMEngine<br> 光圈：F3.5-4.4<br> 變焦：5倍光學+10倍數碼<br> 液晶屏幕：3.5吋輕觸式LCD<br> 儲存媒體：MemoryStickDuo/MemoryStickPRODuo<br> 電池：約250張相片<br> 體積：93.5×59.3×20.4mm<br> 重量：約160g<br> 主要功能：一笑即拍模式、人臉對焦模式、9點自動對焦、雙重防震系統、MultiResize、播放幻燈片、影像編輯<br> 推出日期：9月<br> 查詢：SONY（23452966）<br> <br> 售價：<br> $3,390（T200）<br> $2,890（T70）&#13;</p><p>同場加映——10倍長炮王
</p><p>好耐冇見過SONY推出長炮DC，今次H3仲係極平民化嗰隻，唔使$3,000有找，更加難搵。佢除咗方便你拍攝遠景之外，機身亦特設雙重防震功能，減少震幅導致嘅鬆郁矇影像，咁嘅售價都算抵玩。</p><p>PROFILE</p><p>有效像素：810萬有效像素<br> 處理器：BionzTMEngine<br> 光圈：F3.5-4.4<br> 變焦：10倍光學+20倍數碼<br> 液晶屏幕：2.5吋TFTLCD<br> 儲存媒體：MemoryStickDuo/MemoryStickPRODuo<br> 電池：約330張相片<br> 體積：160×68.5×47.5mm<br> 重量：264g<br> 主要功能：雙重防震系統、USB2.0、ISO80-3200、VX高解像度錄像、自動分級曝光<br> 推出日期：9月<br> <br> 售價：$2,990</p></body></html>