<html><header><meta charset="utf-8"><title>國際網絡：信貸風暴吹散美經濟</title></header><body><h1>國際網絡：信貸風暴吹散美經濟</h1><p>美國次級按揭風暴演變成信貸危機，殺傷力好大，早排仲搞到全球股市大冧。《華爾街日報》做咗項調查：「信貸緊縮對美國經濟有乜影響？」結果有31%網民話會導致經濟衰退；57%人認為經濟會轉弱，但應該不致於陷入衰退，即係唔死一身潺；6%人話美國應該可以大步檻過；剩低嘅6%人似乎食飽無憂米，居然認為信貸緊縮有利美國經濟。<br> 喺《華爾街日報》討論區，jebpgh話單靠聯儲局放水，唔能夠真正解決問題，消費者肯定冇以前咁疏爽，但係佢哋正正係推動經濟嘅原動力。BettyJ揶揄話：「喺咁嘅時勢問人信貸緊縮會唔會打沉經濟，即係喺吹緊大風雪時，問機師係唔係一飛冲天嘅好日子。」<br> romesh就話：「一定有大型對冲基金爆煲，聯儲局救得幾多間，如果間基金喺美國以外，遠水點救近火。」</p><p>美國大敵係炒家</p><p>ncarota擔心經濟轉壞會增加人嘅壓力，到時罪案都會多啲。佢仲講：「𠵱家威脅緊美國嘅唔係恐怖分子，而係世界各地嘅炒家同資本家。」<br> 根據定義，如果經濟連續兩季錄得負增長，就算係進入衰退期。前任聯儲局主席格老講過，美國經濟今年有三分之一機會陷入衰退。</p></body></html>