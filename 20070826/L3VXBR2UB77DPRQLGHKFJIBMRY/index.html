<html><header><meta charset="utf-8"><title>機艙困獸鬥　被指博宣傳<br>家強扯火斥何潔冇家教</title></header><body><h1>機艙困獸鬥　被指博宣傳<br>家強扯火斥何潔冇家教</h1><p>老馬有火，年近43歲的黃家強雖然已為人父，但在音樂路上那團火從未熄滅，一提起早前在機艙內遭過氣超女何潔「眼睥睥」，家強激得頭頂冒煙。對於何潔經理人否認對家強不禮貌，又暗示對方借此宣傳新碟，家強大動肝火斥何潔「冇家教」，並說：「我使乜靠呢個𡃁妹宣傳？我喺中國有邊個唔識？憑你？」</p><p>黃家強前日在尖沙嘴一間酒吧舉行國語專輯《她他》發佈會，即席獻唱四首新歌，包括送給囝囝慶陽的新歌《哪吒回家》，此曲由他親自填詞，講述初為人父的心聲，溫馨洋溢。</p><p>被指炒作谷氣</p><p>早前家強接受訪問時憶述在北京內陸機上與超女何潔「狹路相逢」，當時他已主動縮腳讓路，但對方仍「睥」實他，結果由何潔友人代為開口，要求家強讓路。事後何潔的經理人否認此事，她表示何潔為人乖巧有禮，又指女方戴上墨鏡，質疑家強怎能見到她「眼睥睥」，更暗示他借機炒作谷新碟。<br> 前日家強已表明不欲多談，但當得悉何潔那邊的回應後即說：「有時藐人唔一定要用眼，睇個嘴已經見到啦！」家強越說越激動，更力斥何潔「冇家教」，他說：「想人讓路竟然要搵人開口，究竟係乜嘢居心呀？係乜嘢屋企人教出嚟㗎？我已經讓咗你先啦！我今次只係以長輩身份同啲後生仔講，要有禮貌！」家強再次強調不欲多談，可是一提起「炒作新聞」，又氣憤難平說：「我唔係作，係佢有問題！我借佢宣傳？佢邊位呀？Beyond有成22年，我使乜靠呢個𡃁妹宣傳？我喺中國有邊個唔識？憑你？」</p><p>獲贈結他興奮</p><p>何潔事件令家強冒火，但一談到新碟他即眉飛色舞，特別是唱片公司高層Duncan前來欣賞之餘，更送上一支bass為他打氣。家強說：「公司對我好好，老闆好信我，唔同上一次……哈哈哈。」他表示與環球簽的是新約，合作形式是每張唱片簽一張約。新碟共有10首歌，另附4首廣東歌，家強笑說：「自從6月知道老婆有咗之後就唔敢做宣傳，冇嘢做就返公司改歌，結果改咗成6、7首歌，幫佢哋變晒樣。」<br> 採訪、攝影：吳佩思</p></body></html>