<html><header><meta charset="utf-8"><title>王喜偏心老竇抱貝貝錫晒瑤瑤</title></header><body><h1>王喜偏心老竇抱貝貝錫晒瑤瑤</h1><p>王喜的星途是一條崎嶇路。5年前，他在劇集《烈火雄心II》中飾演又型又man的消防員紀德田，成為萬千同志新icon，當時演他女兒瑤瑤的成珈瑩，肥嘟嘟又好戲，搶鏡到不得了。<br>衝上雲霄的王喜紅完一輪，前年竟然坐足9個月冷板凳，低潮到近乎坐食山崩，幸好命不該絕，人到40歲終於再做老竇翻身，在《爸爸閉翳》中轉做「kamkam哋」的八婆仔老竇高青，和飾演女兒貝貝的10歲童星羅芷晴合演好笑又溫情的對手戲，但鏡頭以外，這對父女同樣情真，抱實貝貝的王喜直認偏愛瑤瑤，難得貝貝不呷醋，更與這哎吔老竇互chat互爆戲裏戲外心底話。高家父女有幾sweet？有幾率性？去片！　撰文：朱倬誼</p><p>（王：王喜　羅：羅芷晴　記：記者）<br> <br> 記：羅芷晴，你對王喜有乜感覺？<br> 羅：我覺得王喜哥哥好好人，佢喺戲裏戲外都會照顧任何一個演員，例如拍戲，我要過對面馬路，佢會拖住我過對面，佢有嘢食都會同我分享。<br> 記：王喜有冇唔好嘅地方？<br> 羅：第一次見佢覺得好cool，後來熟絡咗，覺得佢好好人，好有愛心。<br> 記：點解覺得佢有愛心？<br> 羅：對細路仔好好囉。<br> 王：係咪想用有耐性嚟形容我呀？<br> 羅：都可以咁講。<br> 記：覺唔覺得王喜係好爸爸？<br> 羅：如果佢做真嘅爸爸，我諗會令到啲仔女好開心。</p><p>懂得控制情緒</p><p>記：王喜演過一套劇叫《烈火雄心》，有冇睇過呢？<br> 羅：以前有睇過。<br> 記：《烈火Ⅱ》喺02年播，當時你得5歲，冇重播過喎。<br> 羅：印象中有睇過。<br> 記：王喜同戲入面個女瑤瑤（成珈瑩飾）嘅感情戲做得好好，有人將你同瑤瑤比較，你知唔知呢？<br> 羅：好似聽過，我喺雜誌見到佢（成珈瑩）個樣。<br> 記：有啲評語話瑤瑤演技好啲噃。<br> 羅：總有少少呢啲比較，我第一次演長劇，佢就多啲，啲人會覺得佢演戲好啲，我上過TVB個blog，啲評語個個唔同，有啲話我懶cute，一啲就話冇表情。<br> 王：觀眾咁直接講出嚟，你個心會唔會有少少唔舒服呢？<br> 羅：慢慢習慣，睇完人哋嘅評語咪再改囉。<br> 王：有冇鼓勵性嘅評語呀？我有留言㗎。<br> 羅：你有留過咩？你叫乜嘢名呀？<br> 王：我留過言，話你識得控制自己情緒，唔會亂發脾氣，好有演員道德，你冇睇過呢兩個正面嘅評語咩？</p><p>指珈瑩更可愛</p><p>羅：我淨係睇晒啲衰嘢。<br> 王：你下次揀啲好嘢嚟睇吖嘛。<br> 記：王喜，你點睇羅芷晴同成珈瑩呢兩位小演員？<br> 王：第一次知道羅芷晴成為我劇中女兒嘅時候，我真係覺得成珈瑩可愛啲，羅芷晴你唔鍾意都冇辦法，人好衰，係要有比較。成珈瑩肥嘟嘟，係好抱啲，羅芷晴就keep得好囉。演《烈火Ⅱ》時係我人生中第一次有個女，成珈瑩確係第一次引發我嘅父愛，我對佢疼愛有加，有樣嘢我係好偏心地冇擺喺羅芷晴身上，就係當日我同成珈瑩拍嘢，我每一次見到佢開工，都會送份HelloKitty嘅禮物畀佢，真係錫女咁錫佢，所以當見到羅芷晴做我個女之後，死啦，我都係掛住成珈瑩！但我即時諗唔可以咁，因為對羅芷晴好唔公平，我嘗試用比較親切嘅相處方法，希望用最短時間建立互相信任，但過程當中，我發覺佢係一個好自我嘅小朋友，唔係任由擺佈，佢有個人喜好，呢個人我信任，我會畀佢拖手；呢個人我抗拒，佢會用肢體語言話唔係咁想你掂我，那怕你係入緊戲或者做緊嘢，但佢對我好信任，畀我抱㗎，佢唔係個個抱得㗎。<br> 記：羅芷晴你係咪咁㗎？<br> 羅：都冇。</p><p>讚芷晴EQ高</p><p>王：冇嘅意思係話戲入面冇其他陌生男人抱佢。<br> 記：咁你驚唔驚畀王喜拖拖呀？<br> 羅：拖就唔驚，但抱嘅時候，佢抱得太高，個高度望落有啲驚囉。<br> 王：即係畏高啦。好啦，一路相處落去，我覺得佢最優勝嘅地方，係佢EQ相當高，唔會見人哋發爛渣又湊高興，佢好乖，眼瞓都唔會發脾氣、喊，依然好踏實，NG後繼續試，直到好為止。佢嘅短處係保守，唔敢同陌生人太易建立關係，可能天生女仔自我保護意識強，唔係個個玩得咁埋，有時令人以為佢唔係咁騷我，但我覺得呢個自我保護嘅意識係要有，邊個過嚟撩兩句就跟去玩，點得㗎？<br> 記：哥哥講緊嘅嘢，你識唔識呀？<br> 羅：識啩！<br> 王：咁你係咪唔容易同陌生人傾偈呀？<br> 羅：有咩？<br> 王：哎吔！被打敗啦！</p><p>發霉！<br>9個月冇嘢做</p><p>王喜出道超過15年，《烈火雄心》系列是其演藝高峯，但他的低潮期也相當發霉，日日在家等運到，他憶述說：「04年我喺內地拍咗兩齣電視劇，05年我雄心壯志想喺內地接更多電視劇時，我內地經理人公司倒閉，全盤內地發展計劃告吹，喺膠着狀態下，05年係全年等待。」<br> 「05年最初三個月，我都好淡定等緊，同另一間內地經理人公司傾，但到咗第二季完全冇聲冇氣，開始覺得死啦，又過咗一排，內地同香港都冇實質嘢，又要應付加多利山間屋，年中時將工作重點轉移番香港。」</p><p>踎茶餐廳</p><p>王喜續說：「呢個真係有趣嘅10年，我最低潮係95年離開商台後，失業9個月，到96年4月至拍《緝私群英》。點知10年一個周期，05年第一季大安旨意，第二季唔對路，第三季望住銀行戶口：住就住加多利山，食就食『莉莎』，即係位於窩打老道嘅一間茶餐廳。唔可以坐食山崩，真係要搵出路，但剩下個半年相當難過，做好多慈善活動，都係冇錢。」<br> 幸而王喜絕處逢生，到05年第四季終獲無綫打救，翌年先後接演《CIB刑事情報科》、《江山美人》、《絲綢之路》、《爸爸閉翳》和《珠光寶氣》等劇集節目，他笑說：「只不過我唔起眼，大家錯覺之前我冇喺TVB啫，諗番轉頭，05年係就係難捱，但人嘅際遇好難講，強求只會令自己跌落餓鬼境地。」</p><p>斷背？<br>「答咗冇人睬我」</p><p>在《爸爸閉翳》中，王喜飾演的高青有點娘娘腔，跑步走路時雙手橫搖，感覺都幾八婆仔，跟他演開紀律部隊的man爆角色大相逕庭，但姑勿論效果如何，網民的熱烈反應已證明角色有迴響，王喜說：「高青嘅肢體語言係來自對白，呢個劇由第一集到尾，我都冇改過對白，角色性格就係咁長氣、咁碎碎念、咁計較，我諗唔到可以用虎背熊腰、好man嘅方法去做，但如果用一個好師奶嘅方法演繹就如魚得水，同角色係如出一轍。」</p><p>感情生活穩定</p><p>拍劇兩度做人爸爸，戲外的王喜也男人40了，是否需要想想生兒育女的問題？王喜倒認真說：「其實喺40歲生日後，我真係有諗，我諗呢個係好自然嘅生理過程，係生理帶畀心理轉變，會覺得人嘅存在係咪需要一個延續？我諗係荷爾蒙分泌啩？好似天性令你去諗。」<br> 王喜的性向一直成疑，但他說想生孩子，到底他愛男還是愛女？「過去咁多年，大家都關心呢個問題，凸顯我嘅價值，但我死都唔會答，答咗你以後咪冇人睬我，畀你獨家我咪得罪全港傳媒？冇理由咁害我啩？」<br> 王喜形容現在的感情生活「穩定、愉快」，看來他已有個穩定對象吧？他卻說：「呢啲係家事，你成為我屋企人就話你知啦。𠵱家我只係想努力工作，希望45歲唔做呢行，我唔介意有冇人吼，只希望將來開間茶館，等大家品茶傾偈。」</p><p>後記：操弗影裸照</p><p>王喜曾拍過全裸寫真集，當年他弗到漏油，全身零脂肪，但今非昔比，他六嚿腹肌早已六神合體，變成肥腩仔，原因是他戒煙後胖了，但很多網民說，很懷念他從前的body。「我戒煙後高峯期170磅，直迫歐陽震華，腰圍成34吋，𠵱家腰圍31吋，體重155磅，希望再瘦啲啦，我最弗時134磅，全盛期係數到胸肌、腹肌、二頭、三頭齊晒，但隨住年齡嘅增長，肌肉同骨骼都會疏鬆……」筆者說：「5年前你塊面係倒三角形，𠵱家變咗啤梨形嘅。」王喜扁晒嘴：「咁好啦，我喺度開張支票，希望可以喺《珠光寶氣》煞科前，同你哋影輯唔着衫嘅相，滿足大家對我body嘅懷念啦。」咪大隻講呀吓！</p></body></html>