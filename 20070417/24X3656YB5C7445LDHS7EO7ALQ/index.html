<html><header><meta charset="utf-8"><title>娛樂怪史︰解剖外星人得啖笑</title></header><body><h1>娛樂怪史︰解剖外星人得啖笑</h1><p>時間︰1995年8月<br> <br> 地點︰亞視廣播道總台<br> <br> 人物︰《今日睇真D》主持、外星人<br> <br> 經過︰香港人雖然一向眉精眼企，但都曾經發生過集體被騙嘅事件。<br> 1995年8月，一間外國公司聲稱獲得美國羅茲威爾喺1947年美國國慶日發現外星人嘅解剖紀錄片，亞視買咗香港獨家播映權之後，安排喺《今日睇真D》時段播放，特登騰咗成個星期時間做「外星人周」，又遠赴羅茲威爾採訪，令全城掀起一片解剖外星人熱潮。<br> 節目播出街嗰陣，全城哄動，雖然亞視當時將原本幾分鐘片段分開幾日嚟播，拖到觀眾火滾，但收視全面報捷，打低無綫嘅《城市追擊》，有成205萬觀眾捧場，收視成七三之比，可以稱得上係亞視威水之作。<br> 不過一個月後有周刊踢爆亞視所播嘅解剖外星人片段係偽造，指有關片段同94年美國播嘅一套電視劇《Roswell》（羅茲威爾）其中嗰幕解剖外星人非常相似。到咗同年10月，嗰間賣片嘅外國公司終於承認外星人解剖片段係偽造，令成件事演變成鬧劇。後來，周星馳索性將解剖外星人橋段加插喺電影《大內密探零零發》笑餐飽㖭！<br> 本欄逢周一至周六刊出</p></body></html>