<html><header><meta charset="utf-8"><title>《輕撫你的臉》獻肥姐<br>學友引爆紅館萬人狼叫</title></header><body><h1>《輕撫你的臉》獻肥姐<br>學友引爆紅館萬人狼叫</h1><p>已有4年未踏紅館台板舉行個人演唱會的歌神張學友，前晚為其一連18場紅館騷揭開序幕，當中有溫情也有激情。為答謝好友肥姐沈殿霞到場支持，學友充當人肉點唱機，為對方獻唱名曲《輕撫你的臉》；其後他又與女舞蹈員大跳辣身舞，並施展渾身解數演繹《餓狼傳說》，狂玩假音與現場逾萬觀眾齊聲狼叫1分鐘，叫囂聲震爆紅館。46歲的歌神high起來，一夜傾盡23年的功力，都咪話唔嘢少！</p><p>張學友前晚終於回歸，在紅館為其18場「學友光年世界巡迴演唱會07」香港站舉行首場演出，全場爆滿，反應熱烈。抱恙的沈殿霞由主診醫生陪同到場撐老友開騷，故學友開場表演完20分鐘勁歌熱舞後，便在台上說：「呢一首歌好耐冇唱，唔知大家仲記唔記得，呢首歌係送畀我哋最尊敬嘅長輩聽。」隨即唱出經典名曲《輕撫你的臉》，原來此曲乃肥姐親自點唱，難怪她睇騷時開心又投入，不時拍掌兼由頭睇到尾。</p><p>創作歌曲奪獎自豪</p><p>經過這首慢板情歌過冷河後，學友再唱勁歌《餓狼傳說》，情緒高漲的他表現忘我，兩度掟開咪架，更以假音扮餓狼瘋狂叫囂，上月他在星洲開騷唱此曲時，同樣大叫大跳，被當地傳媒指他情緒失控，所以今次他狼叫一輪後，即笑說：「大家唔好以為我癲咗，我冇事，一個人有時可以嗌吓，將唔舒服嘅嘢嗌晒出嚟，嗌出嚟會舒服啲。」學友更率在場逾萬觀眾齊聲狼叫，前後嗌足1分鐘，聲震紅館，將氣氛推向高峯，他說：「就係咁啦，我以前都以為喺台上嗌發神經，點知自己有朝一日都喺台上嗌。」<br> 發洩過後，學友轉唱抒情歌時說：「今日大家想睇斯文有禮、翩翩風度嘅學友唔會失望。」然後他道出入行23年來的開心與不開心事，他說：「我最驕傲係04年出咗一張碟《Lifeislikeadream》，驕傲嘅唔係銷量，成隻碟係我寫嘅，攞到創作歌手金獎。」<br> 學友續說：「我今年46歲，思想比人早熟，10幾年前已經諗到人生係乜嘢一回事，點生活先係理想，咁多年都仲未搵到答案，每逢遇到唔開心，努力加油捱過去，開心嘅事會接住嚟。」他又謂03年是他最不開心的一年，因為有幾位圈中好友相繼離去，為紀念故友，他唱出《給朋友》一曲，據知這歌是獻給梅艷芳的。</p><p>笑言熱舞賣弄性感</p><p>感性時刻結束後，學友坐在大班椅上與6名打扮性感的女舞蹈員跳辣身舞，眾女不斷摸他的大腿及膊頭，學友笑說：「呢一part嘅主題想賣弄性感，呢23年裏面，大家未曾喺我身上搵到，唔緊要啦，大家慢慢摸索。」之後他還唱出《每天愛你多一些》及《吻別》等首本名曲。但在獻唱其他歌手歌曲的環節中，當學友唱楊千嬅的《小城大事》時卻唱錯歌詞。<br> 下半場學友表演《如果．愛》crossover《雪狼湖》的歌舞劇，其後安哥時加料清唱《李香蘭》及《祝福》等後，全場三個鐘頭的演唱會便正式完結。事後學友說：「今晚自己表現OK，冇留力唱，𠵱家最想返屋企冲凉，嚟番香港做騷特別high嘅。」他聞悉肥姐睇足全場後，即報以愕然表情，透露肥姐第一次聽他的歌正是《輕撫你的臉》，因她想聽這歌，他才特別將該曲放在較前部份。<br> 採訪：馬建華　攝影：陳偉權</p><p>賞析角：金曲添投入感</p><p>張學友已在各地演出40多場巡迴演唱會，前晚的香港站頭場他也放盡演出，由《餓狼傳說》的狂野到《李香蘭》的寧靜，足以證明「歌神」的唱功實力。今次個唱特別之處，是舞功向來較弱的學友，在舞蹈方面明顯下了苦功，演唱會佔九成時間均有舞蹈演出，再配合巨型屏幕、煙火及燈光等舞台效果，令觀眾盡收視聽之娛。加上他特別挑選多首經典金曲，觀眾邊聽邊唱，極之投入。<br> 可惜演唱會下半部的音樂劇雖串連了《雪狼湖》及《如果．愛》等歌曲，但因時間太短，令觀眾有點不能了解劇情，但舞台優美效果值得一讚（圖）。學友唱歌投入時的蘭花手標記，前晚經常出現。學友前晚多番走近觀眾，但一直未有理會觀眾握手要求，只是專心唱歌，直至安哥時才補回握手環節。<br> 撰文：馬建華</p><p>學友個唱曲目</p><p>《愛火花》<br> 《頭髮亂了》<br> 《和好不如初》<br> 《聽天由命》<br> 《一千個傷心的理由》<br> 《輕撫你的臉》<br> 《只想一生跟你走》<br> 《走不掉》<br> 《餓狼傳說》<br> 《搖瑤》<br> 《講妳知》<br> 《給朋友》<br> 《在你身邊》<br> 《紅色》<br> 《屈到病》<br> 《天黑黑》<br> 《小城大事》<br> 《每天愛你多一些》<br> 《吻別》<br> 《忘記他》<br> 《是否在戀愛》<br> 《愛是永恒》<br> 《男人本該妒忌》<br> 《你是愛我的》<br> 《一個人的犧牲》<br> 《命運曲》<br> 《如果．愛》<br> 《今晚要盡情》<br> 《非常夏日》<br> 《李香蘭》<br> 《離開以後》<br> 《暗戀你》<br> 《夕陽醉了》<br> 《祝福》</p></body></html>