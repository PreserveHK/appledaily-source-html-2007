<html><header><meta charset="utf-8"><title>散戶連線：傷口未癒網友唔敢入市</title></header><body><h1>散戶連線：傷口未癒網友唔敢入市</h1><p>上個禮拜五，散戶嘅心情就好似喺地獄同人間徘徊，恒指急插1300點，但喺下晝又抽番上成千點。</p><p>注資止痛救得一時</p><p>唔少網友都話要睇定啲先入市，老五哥哥驚魂未定話：「都係睇定啲先，大跌巿之後博反彈，好易連僅餘嘅資金都蝕埋。」<br> Rally就話：「次按單嘢仲未完，聯儲局注資只係止痛，個傷口仲喺度流緊血，係咪入市都要睇定啲。」<br> 狄青亦話：「其實，星期一港股升定跌都唔重要，最緊要係美國次按問題仲喺度未解決，大市仍然危機重重，都係沽貨獲利罷喇。」<br> 諗番星期五個市仲有啲心寒嘅老黃話：「禮拜五先至唔問價咁沽貨，𠵱家就諗住撈番，咁咪即係人搶我又搶，抬高晒啲股價。咁嘅時勢，都係袖手旁觀好啲。」<br> Andyssss好同意：「所謂財不入急門嘛。」&#13;</p><p>陰啲陰啲跌落萬七</p><p>gemini611話：「呢排個市好似打風咁，一時高一時低，都係小心為上。」koni1216插口：「家陣撈底，咪同過大海賭大細冇分別。」<br> eyeonhk諗：「禮拜一開市，一定會升幾百，但之後會點就好難講。」仕多力相信：「大跌就應該唔會，但會陰啲陰啲咁，跌到落萬七都唔奇。」<br> 不過，Runngun對後市仲好有信心：「美國有動作，環球股市都稍為造好，港股將會大升！」<br> <br>  http://www18.discuss.com.hk/viewthread.php?tid=5058045&amp;extra=&amp;highlight=%ACP%B4%C1%A4%40&amp;page=1 </p><p>報料站</p><p>歡迎提供網上財經趣聞，資料一經採用，酬100元。<br> 請附姓名、電話及電郵地址，交business@appledaily.com</p></body></html>