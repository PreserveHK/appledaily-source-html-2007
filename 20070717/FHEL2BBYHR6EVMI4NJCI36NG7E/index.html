<html><header><meta charset="utf-8"><title>食知味：葉翠翠戀蝦狂</title></header><body><h1>食知味：葉翠翠戀蝦狂</h1><p>葉翠翠近來是非纏身，整容疑雲、飯局外洩，更有昔日好友袁彌明在Blog上開炮攻擊。與其悶悶不樂，翠翠決定大吃她的最愛──蝦，以改變心情。而原來愛蝦的翠翠由細到大有不少與蝦有關的趣事，回憶起來，翠翠更是嘻「蝦」大笑！<br><br>記者：馮冠芝　<br>攝影：陳陶鈞、伍慶泉</p><p>是非無時或已，想令心情靚番，翠翠選擇了吃一頓「越南脆蝦」！越南海岸線長，出產的蝦較大隻、爽口，翠翠咬一啖，立刻愛上了這陌生國度的蝦：「這海蝦中間鹹鹹哋，是本身的海水！齋食唔點豉油都夠味！蝦身晶瑩通透，新鮮又爽口！」這蝦原來是維苑餐廳的大廚立哥親身前往越南找來的：「漁夫從海裏捕捉鮮蝦後，我們便急凍處理運回港！新鮮捕捉的蝦，自然比養殖的蝦鮮甜。」</p><p>今次主角越南脆蝦，如今正值繁殖期，蝦身肥美多肉，隻隻18厘米長。立哥選蝦，唔大隻唔選，每公斤標準21至25隻，大件夾好食。</p><p>荔枝海蝦煎雞扒香草雜菌忌廉汁/連餐湯、飲料$68</p><p>為配合越南脆蝦的鮮甜味，立哥選用了生果作配料，這道荔枝海蝦煎雞扒香草雜菌忌廉雞扒，糅合了翠翠兩種至愛──蝦和荔枝。大廚將荔枝打茸加進忌廉汁裏，令大蝦及雞扒吸了荔枝的清甜。難怪深得習慣吃得清淡的翠翠歡心：「蝦吸晒荔枝的甜味，又甜又鮮！雖用忌廉汁卻不膩，好清新，最適合夏天食。」</p><p>名城咖喱蝦球配飯/連餐湯、飲料：$68</p><p>最初翠翠一見到咖喱，有點遲疑：「我不愛食辣，因為好驚辣到又熱又出汗的感覺！連食壽司，我都唔點山葵！」說着淺嘗一口，卻意外地喜歡起來！「原來香而不辣，最適合好似我一樣唔食得辣的人吃！」濃香的咖喱配上海蝦，口腔飄過一陣咖喱香後，微辣與脆蝦的海水鹹味同時在舌頭上飛舞，非常惹味！</p><p>香芒海蝦煙三文魚鴨胸沙律/連餐湯、飲料$73</p><p>海蝦配上鴨胸、香芒做沙律，翠翠喜歡3種食材味道融和：「蝦吸了少許鴨胸的煙熏味，我也喜歡鴨胸的質感！」淡淡鴨胸味過後，鮮蝦味又冒出來，味道豐富。再食芒果，清甜的芒果伴隨海蝦的鮮味，成為翠翠最愛第三位！</p><p>提子黑胡椒海蝦田螺豬扒天使麵/連餐湯、飲料：$63</p><p>另一道以提子、少許酒及黑胡椒製成忌廉汁，配以越南脆蝦、海螺、豬扒之天使麵，即成為翠翠的第二最愛。「這忌廉汁同樣不膩！配合到蝦的鮮甜！」黑胡椒帶來清新的香辣味，把脆蝦的鮮味引出後，再徐徐滲出酒香，最後加上生果調和，濃而不膩。</p><p>維苑餐廳</p><p>電話：29561008<br> 越南脆蝦供應期：即日至8月尾<br> （所有分店、珊瑚堡皆有供應）<br> 營業時間：8:00am-11:30pm<br> 地址：紅磡都會商場8樓807-812<br> 交通：九鐵紅磡火車站D6出口直行5分鐘，過行人天橋直達都會商場。</p><p>對龍蝦最有感情！</p><p>越南蝦雖然好食，但原來在翠翠心中，有一種蝦卻是「唯獨你是不可取替」，那就是龍蝦！當中帶着不少美好回憶：「細個時我在外國讀書，一回港爸媽就會帶我去食芝士焗龍蝦，幾乎隔一年食一次，所以，我對龍蝦，最有感情！」</p><p>花雕蛋白蒸波士頓龍蝦</p><p>那花雕蛋白蒸波士頓龍蝦，會不會不合翠翠胃口？「當然不會，只要是龍蝦我就鍾意。更何況一向龍蝦只有上湯、芝士的煮法，落花雕甚為新奇！我好想試！」</p><p>波士頓龍蝦箝大肉厚，淡淡的花雕香襯托出龍蝦鮮味，蛋白吸收了龍蝦及花雕精華，滑得嚟又香又鮮，好食到不得了！</p><p>雪裏藏龍</p><p>將本地龍蝦配以蛋白、雪蛤炒香，提起雪蛤，翠翠雖不太愛吃，但雪蛤對她而言卻有另一種意義：「那時我選港姐，媽媽天天煲雪蛤糖水畀我飲。」母女情深，為這道菜加分！更何況本地龍蝦肉爽蝦味濃，配以滑膩的蛋白、雪蛤，滑爽共冶一爐，口感豐富！</p><p>椒鹽瀨尿蝦</p><p>小時候，翠翠並唔鍾意食瀨尿蝦，「以前冇咁大隻瀨尿蝦，再加上細個窮，只能叫細細隻蝦，唔識拆殼，好少肉食！但𠵱家大個自己搵錢，就細隻少少都唔叫！跟家人食飯就叫大大隻的瀨尿蝦，將最好的畀晒佢哋！」這瀨尿蝦長成30厘米，絕對滿足翠翠的要求，而椒鹽粉為西貢全記獨家調配，以8種香料調成，滲着黑椒香及鹽香，非常惹味。啜一口殼嚐香，再吃一口蝦，竟然在香口後，蝦的清甜鮮味飄出，好食！</p><p>琵琶蝦刺身</p><p>翠翠愛蝦，幾近迷戀的程度！「試過有次去尖沙嘴一間日本餐廳，賣1蚊1隻蝦刺身，約中指般大小，我一口氣吃了60隻，之後飽得再食不了其他菜！」而，琵琶蝦的肉質彈力而少蝦筋，滑得嚟，蝦味清甜。</p><p>全記海鮮</p><p>地址：西貢萬年街87-89號地下<br> 電話：27916742<br> 營業時間：12:00nn-12:00am<br> 註:以上菜式加工費2人份量$38</p><p>中蝦的肉質略為結實，鮮蝦的甜味加以蟹子的鮮味，口感豐富。望到一粒粒蟹子，翠翠更揭露她終極愛蝦實錄！食都唔能夠滿足到翠翠對蝦的愛，佢決定，將蝦當寵物養！「在外國好興一種用作教材的養蝦粉！一包粉狀，加上水及食糧，一星期後就長出指頭般大的蝦仔！我當時覺得好得意，就買回來養了！」豈料，回到香港，翠翠卻有驚人發現：「我在金魚街看到這種蝦仔，竟然只用作餵魚用！我可是當這蝦仔為寵物呢！」沒法子呀！在香港，愛蝦愛到將其當成寵物，恐怕只有翠翠吧！</p><p>養蝦做寵物<br>意大利龍蝦配自製芝士雲吞$210</p><p>「在我印象中，所有蝦都是爽口，如果太腍，我就以為佢霉咗！」<br> 這道菜要推翻翠翠的想法了！由意大利進口的淡水龍蝦仔，肉質軟腍到你唔信，但味蕾上的鮮味告訴你，這絕對是新鮮無比的蝦！配以小量巴馬臣芝士及蒜茸調味後加以烘焗，更是香味濃郁。<br> 而以意大利麵粉製作而成的雲吞，內含RicottaCheese及龍蝦仔混合而成的Mousse，不但龍蝦味道濃烈，入口香滑美味，配以車厘茄醬汁中和膩感，倍覺美味。</p><p>以泰式用料去烹調的新派廣東菜式，大蝦肉質爽脆，配以泰式雞汁的甜辣口感，青胡椒的香味，十分開胃。翠翠怕辣，只吃一兩粒胡椒伴蝦，取其香而已。</p><p>海景嘉福酒店海景軒/海風餐廳
</p><p>地址：尖東麼地道70號地下<br> 電話︰27312883/27312870<br> 交通：尖沙嘴九鐵站B2出口直行10分鐘</p></body></html>