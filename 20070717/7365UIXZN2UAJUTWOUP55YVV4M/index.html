<html><header><meta charset="utf-8"><title>潮流：香港變形金剛之王<br>$10,000熱炒玩具晒冷</title></header><body><h1>潮流：香港變形金剛之王<br>$10,000熱炒玩具晒冷</h1><p>未上畫已被譽為07必睇電影，《變形金剛》誰可匹敵。24號香港上畫，全城熱話，連帶舊時玩具都炒到飛起。就算唔打算買飛入場睇，都要知佢講乜。數全香港，最有資格同你補堂變形歷史，非香港變形金剛聯盟（HKTF）會長Patrick莫屬。廢話少講，即刻帶你去會長個變形基地，Show你睇萬元一件嘅超級珍藏！<br><br>記者︰陸俊雄、陳國輝<br>攝影︰譚盈傑</p><p>貨倉放玩具　老婆喪鬧</p><p>講《變形金剛》，邊個熟得過HKTF會長Patrick。佢將珍藏放滿全公司，「有人見工時問我係咪賣玩具。」實情係辦公室前後兩個細倉內，有3/4都係玩具。「02年正式開始搜購老變玩具，當時未瘋狂，近年先大手買入。老婆初時喪鬧，但最後接受咗。」幾乎所有老變宣傳活動，都有人問HKTF借玩具做展覽︰「HKTF01年成立，原先係班發燒友在newsgroup打牙骱，幾次聚會後，大家想集埋一齊買玩具，決定組會。」貴為會長，想考佢老變歷史唔難，隨口問電影問題，反應快到痹︰「卡通電影版86年第一次上，講柯柏文死。2000年因老變20周年，套片再上映。」話題一開收唔到口，佢順勢解釋埋電視版︰「最初電視分4個Season，統稱G1。頭兩季柯柏文仲在生，到電影版上畫先講佢死。但孩之寶估唔到反應咁大，好多家長因小朋友唔開心，要求老柯復活，於是第三季翻生！」</p><p>$8,000入手</p><p>除咗歷史，邊件玩具當炒亦難唔倒佢，佢反問小記$10,000個變形金剛見過未︰「我用$8,000蚊買咗第三代博派首領福特個細佬格蘭，之後老闆話有人用$10,000買埋最後嗰隻。」Patrick上年喺大陸擺展覽時，已有同胞想佢出讓。佢當然唔賣，因為呢個巨無霸88年只出過日版，美國因玩具安全條例冇出︰「佢係第二版，第一版福特仲值錢，我有隻二手網上炒到$2,400，全新值$12,000。」而近年玩具當中日本MP系列最當炒︰「日版MP值錢，因外形同可變性都係老變玩具中最好，MP-04（即老柯連貨櫃）最好賣，至少$1,200。」</p><p>新版玩具炒唔起</p><p>電影下周殺到，Patrick好坦白︰「新版玩具唔值錢。」佢解釋同造型冇關︰「每個新系列都有好玩嘅地方，唔值錢係因玩具配合電影全球發行，產量太多。」佢舉日版MP-01柯柏文為例，初出產量少已經炒至$800，之後美版有出，但基於安全條例兩膀煙囪冇咗，令日版更值錢。後來Takara接到大單，先肯再出一次，價錢一度回落到$400，但太多人爭，好快返上$1,200。」Patrick係玩家唔係炒家，件玩具值唔值錢佢冇所謂，如未出的14"大黃蜂，佢就等得最心急。</p><p>變形金剛速讀班</p><p>唔理你有冇睇過卡通，電影版《變形金剛》係話題作非睇不可。女士入場前最好先補習，男士記憶重組，先同朋友吹到兩嘴！</p><p>博狂兩派</p><p>狂派專搞破壞，其實兩派名字譯自G1卡通時期Autobots和Decepticon兩派尾音。「bots」為「博」，「con」為「狂」。</p><p>柯柏文（OptimusPrime）</p><p>博派首領，卡通內係架紅色貨櫃車頭，86年大電影內被麥加登打敗戰死。</p><p>麥加登（Megatron）</p><p>狂派首領，卡通內變成納粹德軍P.38曲尺，但電影版係戰機，撞入地球冰湖被封印，一班手下趕到地球搵佢。</p><p>大黃蜂（Bumblebee）</p><p>新電影前半部主角，係黃色雪佛蘭（Chevrolet）。卡通內佢只係配角，係架福士車。</p><p>星星叫（Starscream）</p><p>狂派第二把交椅，成日想取代老麥。卡通內係F-15戰機。有人誤稱佢做「猩猩叫」，睇番英文「Starscream」就知「星星」至啱。</p><p>能源方塊（AllsparkCube）</p><p>博狂兩派故鄉星球能源快耗盡，於是四出尋找能源。係麥加登命手下音波，做件器皿將彩色石油裝起，變成所謂能源方塊。</p><p>機體（Matrix）</p><p>指柯柏文心臟，歷代博派首領信物。86年電影內，老柯死前將機體傳畀馬格斯。新電影中，老柯想用佢自爆，炸死麥加登。
</p><p>電影版3大必睇位
</p><p>問過美國朋友，佢連睇兩次，原因戲打得激，動作快，有唔明位，睇一次消化唔切。朋友仲介紹以下3大必睇位：</p><p>1.警車大黃蜂追逐戰</p><p>事關狂派如直升機早就出場，但真正博狂兩派第一場正面交鋒，正係呢場戲，所以觀眾特別期待。
</p><p>2.大黃蜂被人類活捉</p><p>大玩男主角同機械人之間的眼神交流，原來機械人都可以演得咁有感情。</p><p>3.柯柏文麥加登決戰</p><p>如果你係老柯迷就慘了，因為老柯毫無招架之力。但結果怎樣，賣個關子，只可以話就算你睇老變由細睇到大，一時間都會睇唔明，特別係戲中神秘能源方塊，到底係咪能量咁簡單呢？
</p><p>電影道具eBay有得Bid！</p><p>TransformersTimeline<br>1974</p><p>《微星小超人》74年在日本發表。84年美國孩之寶睇中其機械人變形故事，買下版權，變成《變形金剛》。</p><p>1984</p><p>推出第一代卡通《TheTransformers:Generation1》，分為4季共98集。</p><p>1986</p><p>首套電影《TheTransformers:TheMovie》上映。</p><p>1987</p><p>新系列《Transformers:Headmaster》（頭領戰士），共35集。</p><p>1988</p><p>《Transformers:Masterforce》（隱者戰士），特點是外表與人類無異，卻擁有變形能力。</p><p>1989</p><p>推出勁日本風格的《Transformers:Victory》（勝利之鬥爭），故事簡單。</p><p>1993</p><p>《TheTransformers:Generation2》，復活後的麥加登再次登場，挑起戰爭。</p><p>1994</p><p>第一屆變形金剛大會《BOTCON》於7月在印第安納州韋恩堡舉行。</p><p>1996</p><p>採用3D技術的《Transformer:BeastWars》，以變身成動物為賣點。</p><p>2002</p><p>孩之寶玩具在玩具反斗城獨家推出第一代變形金剛復刻版。</p><p>2004</p><p>變形金剛慶祝20周年紀念，孩之寶推出柯柏文20周年特別版玩具。</p><p>2007</p><p>真人電影版《變形金剛》上映。</p></body></html>