<html><header><meta charset="utf-8"><title>潮流：Nike引爆變形效應</title></header><body><h1>潮流：Nike引爆變形效應</h1><p>史匹堡做乜突然要翻拍《變形金剛》？睇睇多年來翻玩變形熱的廣告，你就知多年來變形效應有幾勁！一年多前YouTube上流傳一段由Nike波鞋變成機械人嘅短片，保守估計瀏覽人次多達52萬！啱啱4月份，日本TAKARATOMY食真人版電影推出FREE7.0嘅博派及狂派首領玩具，水貨上月亦曾抄高至$700多！至於廣告界，汽車廣告就最鍾意抄佢條橋，架架車都識變機械人，即睇！<br><br>記者：陳國輝<br>攝影：譚盈傑</p><p>日本TAKARATOMY今年推出的FREE7.0波鞋變形金剛。紅×白就係博派首領柯柏文，至於黑×灰當然係狂派Boss麥加登！
</p><p>Nike波鞋變形最經典52萬人睇！</p><p>古仔講乜：西褲男路經球場，無意中發現一幅大型Nike廣告板及一對SuperKingSize波鞋，走埋啲睇，點知對波鞋突然伸身伸腳變做機械人，仲喺廣告板上跳落嚟，將西褲男嚇到半死！<br> <br>  http://www.youtube.com/watch?v=YYxu46fZ8ZI </p><p>NewCITROENC4變形跳HipHop</p><p>屬於CITROENC4嘅新一輯廣告，開始嗰陣機械人就喺度做熱身，又壓腿、又屈膝；過咗一陣，佢再次由汽車變成機械人，今次竟然扮黑鬼跳HipHop，條片係想Sell架車嘅咩特點？<br> <br>  http://www.youtube.com/watch?v=P4ckJFNkra8&amp;mode=related&amp;search= </p><p>CITROENC4變形溜冰</p><p>純粹想Sell品牌理念「AliveWithTechnology」，劇情講一班研究人員為測試部汽車嘅性能，走到偏遠嘅雪地上，汽車突然變成機械人，仲十足奧運溜冰選手咁，以高速向前滑行，最後再變番做車，CG勁逼真。<br> <br>  http://www.youtube.com/watch?v=wc8qKxfqnkA </p><p>Chevrolet變形大廝殺</p><p>古仔講乜：主角係美國汽車Chevrolet。故事勁簡單，講述一群由汽車演化而成嘅變形金剛，不斷互相廝殺，導致城市幾被摧毀，但短片最後10秒有較仔細嘅變形過程，嫌電影版變得太快嘅話，不妨睇吓！<br> <br>  http://www.youtube.com/watch?v=6J32kigs0fA </p><p>NISSAN變形蛇豹魚</p><p>由日產搞嘅Crossover汽車廣告，背景為起伏不定嘅地形，呢架NISSAN先變成一部吉保車行沙路，再喺途中變成豹、蛇甚至魚等越過眾多崎嶇障礙，最後上番平路，變成房車，最多款變身都係佢！<br> <br>  http://www.youtube.com/watch?v=HbR3yHm0h3Y </p></body></html>