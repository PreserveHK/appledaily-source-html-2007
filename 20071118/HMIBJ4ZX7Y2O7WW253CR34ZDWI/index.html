<html><header><meta charset="utf-8"><title>中環在線：彤叔孫大將風範初露 - 李華華</title></header><body><h1>中環在線：彤叔孫大將風範初露 - 李華華</h1><p>新世界發展主席鄭裕彤位乖孫鄭志剛，𠵱家係系內新世界百貨（825）同新世界中國（917）嘅話事人，佢喺新百貨今年7月上市時初露頭角，咁啱今年係新中上市8周年，再為佢帶嚟另一個表現領導才能嘅機會。<br> 話說鄭志剛上周六同一班記者喺北京茶敍，一坐低就滔滔不絕咁講新中未來發展，不過最令華華印象深刻嘅係，佢當晚出席新中周年晚宴一個小舉動。<br> 當晚有一個為聯合國兒童基金會籌款嘅拍賣環節，共拍賣6幅畫，畫家係嚟自內地11個城市嘅小朋友，頭一兩幅畫順利以約6萬元人仔成交，競投氣氛激烈，但當一幅有如西瓜怪俠嘅畫作推出，全場即時鴉雀無聲。<br> 鄭志剛好識做，率先舉牌，其他人見到亦開始競投，幅畫最終俾其他人投咗，而鄭志剛就用6.5萬人仔投咗另一幅。籌到嘅錢全部會資助山區小朋友設置圖書館。<br> 講開又講，彤叔老友恒地主席李兆基今年抱孫，華華當然都要為彤叔着緊吓，八吓鄭志剛有冇女朋友，點知佢腼腆咁話私人嘢唔答。惟有下次再問過啦！</p></body></html>