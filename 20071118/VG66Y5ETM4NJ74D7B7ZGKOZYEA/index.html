<html><header><meta charset="utf-8"><title>Bornon19thofNovember,1907<br>世紀娛樂大亨　邵逸夫明日100歲</title></header><body><h1>Bornon19thofNovember,1907<br>世紀娛樂大亨　邵逸夫明日100歲</h1><p>叱咤娛圈大半個世紀的邵逸夫（六叔），不但打造了邵氏、無綫這兩個電影電視王國，培育了無數演藝人才，在教育方面，六叔更頻頻捐款建校，貢獻良多，深為後輩敬重。明日就是六叔100歲生日，跟六叔相交多年的顧媚、顧嘉煇和狄龍，以及為六叔效力多年的陳志雲和樂易玲，紛紛送上祝福，希望六叔健康快樂，並以健康體魄繼續發揮其樂於助人之美德。<br>採訪：戴彩煥</p><p>顧嘉煇成就六叔所賜</p><p>顧嘉煇60年代到美國音樂學院留學，獲六叔資助照顧在港妻兒，對煇哥而言，今日一切成就全是六叔所賜。<br> <br> 顧嘉煇：「我認識六叔都係因為方逸華，我當年考到獎學金去美國讀音樂，方逸華同六叔講，話有個人好有天份，睇吓可唔可以幫吓佢。後來六叔叫我上去佢寫字樓，問：『點可以幫到你？』我話美國領事館要有個擔保人，跟住佢叫我將資料寫喺紙度。點知佢唔單止做擔保人，仲幫我照顧埋香港屋企人生活，一個月畀成500蚊，等我專心讀書。<br> 「我唔敢講我音樂上有乜成就，但如果唔係因為佢，我就冇今日，喺美國嗰兩年，對我事業有好大幫助。我學成返嚟，佢又冇話扣番啲錢，不過，後來我都入咗TVB幫佢做嘢。我好感激佢，希望佢永遠咁健康，嚟緊日子可以繼續幫到好多好多人，好似邵逸夫獎咁，唔單止幫到香港同內地，仲去到全世界，真係抵佢咁長命。」</p><p>顧媚感激御准秘撈</p><p>有「小雲雀」之稱的顧媚曾為邵氏藝人，又是方逸華閨中密友，跟六叔關係熟絡，不時代方逸華陪六叔睇戲食飯。<br> <br> 顧媚：「邵逸夫係一個好人，心地好好，以前我喺邵氏錄音錄到好夜，佢就叫我買部車代步，向公司開數。我簽咗邵氏8年，公司本來唔畀藝人接其他工作，但我要生活，我叫邵逸夫畀我出去登台賺生活費，佢都畀我去，真係好感激佢。佢做起事上嚟都幾嚴肅，公事公辦，但同演員相處嗰陣就好隨和、好親切，平時生活都好簡單好樸素，到??家都係住喺清水灣大廈，記得佢下晝唔食飯，食得好輕。<br> 「幾個月前我返香港都有見過佢，見到佢好開心，記性好好，好精神。咁多年嚟，佢都一路幫人，真係好難得，希望佢有咁長命得咁長命。</p><p>狄龍難忘救命恩</p><p>曾為邵氏當家小生的狄龍，年輕時曾因醉酒闖下大禍，幾乎自毀前途，幸得六叔出手相助。<br> <br> 狄龍：「六叔好照顧好關心我哋後輩，當年自己闖咗禍，都係全靠六叔幫我解決困難，嗰陣時我飲醉酒，同警察打起上嚟，六叔親自寫信同我求情，用佢社會地位話狄龍唔係一個好勇鬥狠嘅人，我好多謝佢。以前佢成日帶我哋參加影展見識，後來又帶埋我哋去旅行，佢有一種先知，知道收番香港、知道內地開放，所以帶我哋返內地見識，六叔返親去都受國家級招待，如果唔係因為佢，我對內地都未必有咁深入了解。<br> 「六叔做好多善事，又建醫院又起學校，喺內地，啲人當佢聖人一樣。佢脾氣好好，就算遇到啲嘢唔合意，唔係佢杯茶，佢都只係會講句：『好特別！』佢今日名成利就，健康咁好，我覺得唔使加添任何說話，佢作為一個老人家典範，唔在乎其他嘢，希望佢隨心所欲就足夠。」</p><p>陳志雲讚觸覺敏銳</p><p>無綫總經理陳志雲是六叔和方逸華愛將，不時獲方小姐與六叔邀約茶敍、飯局甚至外遊。<br> <br> 陳志雲：「氣功之外，阿Sir仲好喜歡做踢腿同伸展運動。TVB董事局會議，佢都會出席，每日又會返舊邵氏大廈上班睇報紙。阿Sir平日仲會睇好多電影同電視節目，永遠冇同時代脫節，記得有年開會我哋present一個巴西節目《人生交叉點》，佢猛讚好，話節目好互動，又話互動係未來潮流，好有先見之明。<br> 「自己最敬重阿Sir其中一項，係佢對教育方面貢獻，佢認為教育唔係一個開支，係投資，培育社會棟樑，所以無論香港、內地或者海外，佢都有好大貢獻，而且從來不求回報。有時我都會同阿Sir、方小姐出埠，舊年我陪阿Sir去雲頂睇騷，阿Sir一去到，全場觀眾即刻起立拍手掌，場面好感動。希望佢老人家永遠健康快樂。」</p><p>樂易玲敬六叔樸素</p><p>樂易玲83年加入邵氏而有機會跟六叔接觸，離開邵氏多年後到無綫任職製作資源部副總監，深得方逸華器重。<br> <br> 樂易玲：「六叔係我一位好敬佩嘅長者，無論影視行業或者教育方面，佢都有好大貢獻，好多富豪都會做好多投機生意，但佢冇，佢只係會將佢賺番嚟嘅錢攞去做慈善、做教育。佢係一個好低調嘅老人家，除咗自己朋友之外，唔喜歡應酬，咁多年，香港同海外都有好多獎項頒畀佢，但佢好少親自去攞，連傳媒訪問都唔做，對名利睇得好淡。<br> 「好多年前，佢已經將資產分配畀下一代，自己就成日兩袖清風，唔好咁多牽掛，好樸實，衣着都好樸素，唔買名牌衫，佢最靚就係啲座駕。六叔平時清茶淡飯、早睡早起，做吓氣功，對人對事都好豁達，樣樣睇得開，唔斤斤計較，自然就會長壽。佢對後輩好和藹可親，咁多年嚟，我都冇見過佢發脾氣或者鬧人。」</p><p>感情篇　承認風流</p><p>邵逸夫是影視大亨，圍繞身邊的靚女多不勝數，而他先後娶了黃美珍和方逸華為妻。六叔每天都面對不少年輕貌美的女星，曾經傳出種種風流韻事，但他80年接受訪問時說：「我同啲明星接近得多，啲人想像咗好多嘢出嚟啫。」但也承認有同女明星出街、食飯、跳舞等，更概括一句：「我可以說，我風流而不下流！我liketo風流！Butnever下流！」近年六叔對年輕女星疼愛有加，曾被目擊跟無綫藝人曹眾手拖手共晉晚餐。</p><p>子女篇　易子而教</p><p>邵逸夫與元配黃美珍育有兩子兩女，分別是維銘、素雯、素雲及維鍾。對於教導子女，六叔採用「易子而教」的方式，他負責管教他三哥邵仁枚之子邵維錦，他的兒子則由三哥教導，他曾說：「教姪，似乎好啲，又容易啲！」而且他也可以憑透過姪仔知道兄長的事情，反之亦然。月前舉辦的邵逸夫獎頒獎禮，六叔兩名兒子及姪兒維錦都有到場，一家人濟濟一堂。</p><p>養生篇　氣功回春</p><p>六叔精神飽滿，步履穩健，年前他接受訪問時曾謂他每天只睡5小時，下午又小睡1小時，其餘的時間全都用來看電影。70年代開始，六叔更經常以人參補身，一年要食四両，當時的人參價格就高達幾萬元一両。但自從77年他拜師練氣功後，就停止進食人參，每天清晨5時半起床後便會鍛煉兩小時，更表示練氣功好有效，令他「身子變成年輕咗！」而且「瞓得！食得！好有精神！」他又說：「𠵱家我一練，三分鐘之內，就成個身滾晒！」</p><p>慈善篇　年捐逾億</p><p>邵逸夫曾說過「人說賺錢雖難，但懂得將錢用在最適當的地方更難。」他年輕時已熱心公益活動，73年成立香港邵氏基金，致力促進教育、醫療等社會福利。85年起，邵逸夫每年都會捐贈一億元以上予內地，建設超過百所大中小學。90年，中國政府將一顆新發現的行星命名為「邵逸夫星」，以表彰他的功德。邵逸夫03年設立了邵逸夫獎，每年頒發100萬美元（約780萬港元）獎金予傑出成就的科學家。</p><p>邵逸夫大事年表</p><p>年份：1907　事件：11月19日，生於浙江寧波鎮海<br> <br> 年份：1932　事件：由新加坡到香港發展電影事業<br> <br> 年份：1937　事件：與黃美珍結婚，婚後育有兩子兩女<br> <br> 年份：1958　事件：成立邵氏兄弟（香港）有限公司，並於清水灣興建影城<br> <br> 年份：1965　事件：與利孝和及余經緯等創辦無綫電視，並於11月19日啓播<br> <br> 年份：1967　事件：與方逸華邂逅<br> <br> 年份：1980　事件：邵逸夫成為無綫電視最大股東，出任董事局主席<br> <br> 年份：1987　事件：元配黃美珍於美國逝世<br> <br> 年份：1997　事件：與方逸華於美國註冊結婚<br> <br> 年份：1999　事件：獲特區政府頒發大紫荊勳章<br> <br> 年份：2006　事件：獲台灣金馬獎頒「終身榮譽大獎」<br> <br> 年份：2007　事件：獲香港電影金像獎頒「世紀影壇大獎」<br> <br> 資料來源：《蘋果》資料室</p><p>國際著名人瑞</p><p>宋美齡（106歲）<br> 蔣介石妻子，被譽為中國「永遠的第一夫人」<br> <br> 巴金（100歲）<br> 中國文學大師<br> <br> 金婆婆（107歲）、銀婆婆（108歲）<br> 日本著名長壽孿生姊妹<br> <br> 卜合（BobHope）（100歲）<br> 美國喜劇泰斗<br> <br> 張學良（101歲）<br> 民國軍閥張作霖長子、1936年策動西安事變<br> <br> IrvingBerlin（101歲）<br> 美國著名作曲家<br> <br> 英國皇太后（101歲）<br> 英女皇伊利沙伯二世的母親<br> <br> 高思謙（110歲）<br> 居於大嶼山神樂院的一名神父，目前在港最老的人瑞<br> <br> 內斯特（HryhorityNestor116歲）<br> 仍在世的最老烏克蘭人瑞，正申請加入《健力士世界紀錄大全》<br> <br> 資料來源：《蘋果》資料室</p></body></html>