<html><header><meta charset="utf-8"><title>王亭之輓董驃 - 左丁山</title></header><body><h1>王亭之輓董驃 - 左丁山</h1><p>一位讀者M來電郵話自己係港大畢業生，誤墮塵網不快樂地工作了三十多年，剛在去年提早退休，如今逍遙快活得很，特登傳來佢寫嘅一篇有關谷村新司嘅文章。篇稿又幾好睇喎，呢位讀者M一定係谷村新司嘅粉絲嘞，故此寫得十分詳細。都好吖，不快樂地工作了三十多年而可以逍遙快活地退休，幾恨死人。本港有好多不快樂地工作了三十多年而徬徨無依嘅退休人士㗎。<br> 以前左丁山講過，請辦音樂會嘅老闆諗吓，邀請澤田研二、五輪真弓等日本老牌歌星來港，不妨再推介一位谷村新司，有埋西城秀樹仲好。靚女C如今唔做傳媒記者，去咗岳少間公司搞娛樂事業，不妨諗諗。<br> 一位讀者好耐以前來函，要求提供王亭之輓董驃文，經一番搜尋，卒之前兩日靠余伯樂搵到原載於董驃治喪委員會印刷嘅紀念董驃小冊子上嘅王亭之輓文，敬錄如下：<br> 「維西元二千又六年，歲次丙戌，於農曆二月十五日，家人友好後學，同祭於　董驃公之靈前，肅穆哀痛而悼之曰：<br> <br> 幼遭危難，遂成孤兒。長而立志，馬圈名馳。<br> 污泥不染，不蔓不枝。立言正大，公眾是依。<br> 一言雷動，發揭奸私。天崩地裂，悠然自怡。<br> 志在社會，豈肯然疑。同聲相應，正語嚴詞。<br> 及於晚輩，扶掖切磋。獎之勵之，如琢如磨。<br> 琢玉成器，琢木成舵。期其卓立，不黨不阿。<br> 良心天地，勿論親疏。馬迷非少，權貴非多。<br> 公眾利益，維護維呵。得公長養，芝蘭滿坡。<br> 偶然遊戲，粉墨登場。富貴逼人，四海名揚。<br> 警察故事，助弱鋤強。形象如在，寧不哀傷。<br> 遽然而逝，慟我肝腸。永留典範，地久天長。<br> 英魂上界，辰宿列張。維公尚饗，奠以壺漿。」<br> <br> 本來唔好意思去抄書，但見於（一）讀者索取，寄件麻煩；（二）近來一啲刊登於愛國報紙之大版廣告，名為悼文，實則不合規格，隨意為之；當今香港，只有上輩文人先至識寫輓文，王亭之嘅輓文，對後輩有示範作用！</p></body></html>