<html><header><meta charset="utf-8"><title>保守賓架 - 左丁山</title></header><body><h1>保守賓架 - 左丁山</h1><p>紐約賓架Y回港探親，搵老友飲茶食飯，一時之間，邊度搵到咁多人吖，於是叫佢上陸羽茶敍。<br> 賓架Y自哥倫比亞大學讀完MBA之後就在紐約加入花旗銀行，自此成為美國人。當年佢同班有一位高大威猛男士，同樣來自香港，叫做PeterWu，佢問我哋PeterWu而今在香港是否好出名，我哋一齊大笑，話畀佢聽：「我哋冇資格講Mr.Wu噃，大家唔同卡士。」賓架Y後來離開花旗，兜兜轉轉之下，幾年前與一班舊同事開咗一間銀行，專做華人社區生意，發展得唔錯。左丁山問佢有冇俾次按累親？賓架Y話：「做subprime係大銀行專利，我哋冇膽做，亦冇資本做，我哋兩年前借錢畀地產商起屋，當然唔係豪宅類啦，啲屋賣得好快，發展商還錢當然唔會拖延。我問發展商點解咁好景，邊啲人買屋呀？答案係啲廿幾歲新婚家庭為主，買家交5%首期，好易攞到按揭貸款。當時我聽到呢啲資訊之後，心中打突，驚住日後經濟下滑嘅話，啲按揭貸款就會容易死火。所以我間銀行唔做嗰啲嘢㗎，集中借錢畀唐人，中國大陸新移民唔知幾有錢，買屋可以用現金支付全數，如果借錢，只借四五成咋。」</p><p>好彩係咁，賓架Y現在晚晚瞓得着覺，好景時，保守銀行家會俾人鬧為不思進取，但到咗次按爆煲時候，啲保守派如賓架Y就仍然飲得杯落。公子L位公子咁啱入咗哥倫比亞大學，於是同賓架Y呢位哥大前輩有共同話題，由紐約生活講到香港地產。紐約市內闊佬及高薪人士特多，消費與買屋完全不受次按危機影響，啲豪宅仲係愈賣愈貴。公子L話香港何嘗不然，豪宅特別暢銷，佢有啲朋友住在瑞士花園，年紀大了，靠搭「邨巴」（即屋邨私家小巴）上落銅鑼灣，點知豪宅「名門」入伙之後，街上私家車數量大增，塞車塞到瑞士花園，最近運輸署通知瑞士花園業主，「邨巴」不再發牌，於是花園內啲長者為之鼓譟。呢類事件，最好在區議會選舉前向區議員投訴，做大佢；選舉過後，好難引起興趣矣。</p></body></html>