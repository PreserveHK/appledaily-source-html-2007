<html><header><meta charset="utf-8"><title>10大七月鬼門避忌<br>七月行梯邊易撞鬼</title></header><body><h1>10大七月鬼門避忌<br>七月行梯邊易撞鬼</h1><p>聽日就係農曆七月初一，阿媽話，呢個時候係鬼門關大開嘅日子，切忌亂講嘢，最好咪出夜街！以前就話靠嚇啫，𠵱家咁大個仔，使乜驚呀！但訪問咗玄學家麥玲玲師傅之後，佢亦指出農曆七月真係有好多嘢需要避忌，盡量少做為妙。都係嗰句：寧可信其有，不可信其無。<br>記者：陳國輝<br>攝影：伍慶泉<br>Model：Ricky</p><p>麥玲玲師傅</p><p>Top　1<br>忌行樓梯邊&#13;</p><p>通常住大廈嘅人，都冇需要行樓梯返屋企，但萬一全幢冇晒電兼冇𨋢搭，咁梗係焗行啦！師傅話，樓梯位置屬於陰氣比較集中嘅地方，如果夜麻麻又冇得揀，就盡量避免沿扶手或靠牆邊走，改由中間行，咁就可以減低遇上靈體嘅機會。</p><p>Top　2<br>忌落沙灘游水</p><p>夏日炎炎，個個都鍾意去沙灘游水消暑。不過農曆七月就要小心啲，皆因唔少寃魂曾葬身於大海，傳聞話趁鬼門關大開，佢哋會喺海入面搵替身，即係做戲成日講的「鬼掹腳」。師傅仲話特別係夜晚最好咪落水！</p><p>Top　3<br>忌到墳場廟宇</p><p>逢人皆知，墳場係靈體最集中嘅場所，但大家未必會諗到，原來平時拜神嘅廟宇，農曆七月亦要避免踏足。師傅話，夜晚11點至第二朝早上7點，更盡可能避免出街，留番喺屋企，因為呢段時間係陰氣比較重嘅時段。</p><p>Top　4<br>忌拉埋天窗</p><p>屋企人嘅喜慶事情，例如結婚擺喜酒、BB擺滿月酒等都盡可能避免。</p><p>Top　5<br>忌搬屋</p><p>搬屋都需要揀啱靚日子，師傅話農曆七月唔多適合，就算遇上收樓或者租約期滿等問題，亦避免選擇喺踏正農曆七月十四前後五日內搬遷。</p><p>Top　6<br>忌坐第一排&#13;</p><p>唔係講睇電影，而係農曆七月做畀靈體欣賞嘅大戲，俗稱「神功戲」，師傅話千祈唔好爭坐第一排，皆因早已「Reserved」咗。</p><p>Top　7<br>忌家居裝修</p><p>師傅話，喺農曆七月盡可能避免進行家居裝修，如果由六月份嗰陣已經裝修緊，則可繼續。</p><p>Top　8<br>忌穿紅黑衣服&#13;</p><p>穿着紅、黑色衣服容易招惹靈體，應要避免。師傅建議，農曆七月可穿上黃、白色衫，因略帶符色，有辟邪作用。</p><p>Top　9<br>忌落吧卡拉OK</p><p>一啲環境比較陰暗嘅地方，例如酒吧、卡拉OK等都盡量避免唔好去，因為農曆七月容易聚集靈體。</p><p>Top　10<br>忌旅遊搭飛機</p><p>師傅話，農曆七月較容易發生交通意外，例如旅遊等應該避免，亦最好少搭飛機。
</p></body></html>