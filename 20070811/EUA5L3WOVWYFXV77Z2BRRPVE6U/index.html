<html><header><meta charset="utf-8"><title>Car通：Benz自家Crossover<br>揸C-Class唔老套</title></header><body><h1>Car通：Benz自家Crossover<br>揸C-Class唔老套</h1><p>好多人都覺得BenzC-Class大嚿又老餅，唔係咁啱女仔揸；其實我以前都有呢種感覺，但自從同C280Avantgarde交手後就從此改觀。事關Benz嚟個自家Crossover，將C-Class入面嘅高階Avantgarde融入Classic，「生」咗又潮又型嘅C280Avantgarde出嚟！<br><br>記者：梁美甜<br>攝影：楊錦文　模特兒：Naomi</p><p>將Avantgarde融入Classic</p><p>坦白講，Classic車款感覺雖然豪華，不過就真係名副其實好Classic，我個人就稍嫌唔夠潮囉，後生仔女唔會吼。但加咗同系高階Avantgarde元素，好似三欄鬼臉罩配三星Logo，再加埋全車鍍邊飾條同埋17吋大軨，當然唔少得大大隻Avantgarde字樣，慌人唔知Upgrade咗咁，加咗幾樣元素之後成部車好有CL跑車系列味道，即時型番晒！話時話，睇相無睇真車咁吸引，事關真車有好多折線位，好似車側腰線、頭冚、輪拱位咁，打燈後或受到光線折射之後，部車輪廓立體感同層次感強烈得很！</p><p>靈巧有勁啱追風</p><p>雖然C280唔係一部跑車，但係3,000c.c.加231匹嘅馬力，講Power絕對夠晒，係估唔到房車格嘅佢跑起嚟一啲都唔房，成副跑格。我膽粗粗兜咗幾轉，估唔到部車揸起上嚟好柔順輕巧，一改我對Benz房嘅觀感，加埋個天窗，跑味更濃，要吹風或追風都得，不過車身大睇起位嚟講，始終有些少難度。</p><p>大嚿順眼好擺嘢</p><p>我自己好怕揸大大部嘅車，尤其係大部兼係房車款就更甚，因為車身又大又重睇位有難度，而且靈活度好多時同車身重量成正比，Benz車一向都有番咁上下份量，閒閒哋噸零兩噸喇！勢估唔到C280外形大大部，以為女仔坐落去一定好似𡃁妹着高踭鞋咁，唔夾！殊不知5呎6吋高嘅Naomi坐落去居然唔覺部車好大，加埋車身夠潮，即時覺得好順眼，仲好有跑車格調㖭；反而路過好人6呎高嘅老編阿龍坐落顯得部車內櫳好鬼狹窄有啲唔夾，可能佢坐得高啦！內櫳方面就有好多置物格方便放雜物，尤其女仔就特別多濕碎嘢，啱晒！</p><p>新車四圍Look</p><p>BenzC280Avantgarde規格</p><p>引擎：2,997c.c.V6DOHC<br> 馬力：231hp/6,000rpm<br> 扭力：300Nm/2,500-5,000rpm<br> 傳動：7G-Tronic七速半自動波<br> 0-100km/h：7.2秒<br> 查詢：仁孚行（28957339)</p></body></html>