<html><header><meta charset="utf-8"><title>K1 - 谷德昭</title></header><body><h1>K1 - 谷德昭</h1><p>拳擊太單調，除非有像拳王阿里與泰臣等性格殺人兇器才有看頭；摔跤又太無聊，假到都唔知點講好，但在美國長青地大受歡迎，可見美國人其實講得好聽就天真，唔好聽就霎戇；不過就頗欣賞搞手將摔跤搞得像做show一樣，摔跤選手各自角色扮演，有忠有奸，令比賽更有戲劇性。很有興趣知道究竟幕後點傾掂數，邊個做忠？邊個做奸？呢場邊個贏？橫豎係打假，最後又邊個做總冠軍？<br> 後來出現了UltimateFighting，將這類搏擊比賽推上血淋淋高峯，再後來日本參考了遊戲規則，創造了K1格鬥，更發揚光大。K1打到來香港，雖然擂台設在機場展覽館，山長水又遠，但不礙喜歡睇打交者的興致。在高速公路上不難知道那架車正前往睇K1，各款辣車風馳電掣，甚麼GTR、AMG賓跑、露筍第九代，浩浩蕩蕩往場館進發。<br> 觀眾中除了香港人，還有許多日本、韓國與外國人，不約而同很多都穿上緊身勁衣，懶理有肌肉、冇肌肉，總之要勁，神情慓悍，胸挺腰直，行步路都似想起腳，簡直就像是武林大會，人人都是武林高手。<br> 比賽緊張刺激，看得血脈沸騰，不在此多花筆墨，反正有心者日後可買K1香港站DVD觀看，請留意我的芳蹤，因大部份時間我都坐在日本評述員身後整鬼做怪。小插曲是當中場休息時有不少人在廁所抽煙，但制服醒目的實嬌哥哥只陰聲細氣地作出例行勸喻，唔怪得佢哋，全廁所兇神惡煞，手瓜腳瓜粗過冬瓜，學武第一則，最緊要忍，也惟有忍。</p></body></html>