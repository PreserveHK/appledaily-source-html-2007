<html><header><meta charset="utf-8"><title>黃家諾風雨夜拖女摸男<br>全天侯狗仔隊：譚俊彥8號波玩煮飯仔</title></header><body><h1>黃家諾風雨夜拖女摸男<br>全天侯狗仔隊：譚俊彥8號波玩煮飯仔</h1><p>本港天氣連日來持續惡劣，但狄龍之子譚俊彥和關之琳舊愛黃家諾卻冒風雨尋開心，生活繼續精采。譚俊彥懶理8號風球高懸，與細細粒女伴拍拖逛銅鑼灣超市買餸開餐，狂掃刺身及25元的咖喱飯；黃家諾則拖着外籍女友連踩兩場，先往欣賞Gucci騷，其後夜遊蘇豪時，又熱情摸男性友人面珠。</p><p>前日本港一度掛起8號強風訊號，但譚俊彥卻趁打風拖女出巡銅鑼灣。前日下午約6時，戴黑框眼鏡及留鬚的譚俊彥，身穿印有毛澤東肖像tee，與一名長相有幾分似泳兒、身材細細粒但有點babyfat的少女，齊到時代廣場City'super超市掃貨。</p><p>母座駕代步</p><p>譚俊彥及少女主力揀廚房用品，買了一些膠盤和零食，男方付賬後先到停車場將戰利品收進車廂，然後再返超市逛第二輪。<br> 現場所見，二人齊揀刺身及25元的咖喱飯，其間女方還親暱地捉着他的手臂，不久譚俊彥發現記者在場，即與少女保持距離，速速付款後再到附近銀行櫃員機提款，繼而到屈臣氏買了一袋物品後，二人便齊齊到停車場取車，由譚俊彥充任柴可夫，駕駛母親陶敏明的黃色三菱座駕接載女伴離開。<br> 現年27歲的譚俊彥近年星途浮沉，近作是夥拍泳兒演出的電影《地獄第19層》，至於其感情狀況則頗為神秘，之前有傳他有一名圈外女友Sab，但對方甚少曝光。<br> 另一方面，36歲的黃家諾的心情也未受影響，拖着外籍模特兒女友MarcellaB.到灣仔欣賞Gucci時裝騷，由於結束時8號風球已除下，故二人睇騷後再蒲中環消遣。</p><p>熱情摸面珠</p><p>至凌晨3時多，身穿緊身衫凸腩的黃家諾和女友十指緊扣漫步蘇豪區，湊巧遇上一名光頭男友人，屢遭懷疑性取向的黃家諾即主動擁抱對方，兼以雙手撫摸對方臉頰，表現十分熱情，難怪令其女友擰歪面冇眼睇。<br> 採訪、攝影：娛樂突發組</p></body></html>