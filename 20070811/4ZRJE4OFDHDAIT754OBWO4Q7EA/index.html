<html><header><meta charset="utf-8"><title>數碼達人：<br>全港2部　200萬唱盤曝光</title></header><body><h1>數碼達人：<br>全港2部　200萬唱盤曝光</h1><p>點先叫靚聲？答案好主觀，不過要播出最理想音色，器材方面自然講究。每年影音發燒友聚腳地「高級視聽展2007」昨日起舉行，除可讓發燒友交流心得，更畀入門玩家大開眼界嘅機會！<br><br>記者：許福合　攝影：陳偉強<br>ImageGirl：Tammy</p><p>JRTransrotorArtusEMD　全港2部</p><p>今次視聽展話到明係高級，當然出現唔少極少曝光嘅器材，其中比較受注目係呢部由德國名廠JRTransrotor推出嘅ArtusEMD唱盤，佢體形差唔多成個人咁高，夠晒有氣勢之餘，賣點更係嚇人！據代理透露，ArtusEMD一般報價要200萬左右，暫時全港只有2部，而展覽中嘅一部亦有內地發燒友預訂，可謂珍貴非常。ArtusEMD之所以咁高叫價，全因避震能力特強，8腳腳架支撐地面，加上採用磁浮系統，一般震動都唔會影響到唱針跳動。而音色方面更具彈性，玩家可按需要調校出冷暖兩種音質。</p><p>帶你遊　視聽展</p><p>因為4樓同6樓都係會議室，主要用作試聽之用，建議各位可以先到展覽廳5，參觀完再去試聽。若然未有時間去，以下就等Tammy帶各位作精華遊。</p><p>一入門口可以見到意大利OPERA攤位，展出一個差唔多成個人咁高嘅喇叭Tebaldi，特別之處在於使用Cross-Link-Dipole技術，補足高頻音效同時，細緻度更非一般可比。
</p><p>UnisonReserach展出Performance放大器，物料用上原木及金屬，音質輸出穩定，被美國音響雜誌評為A級推介。
</p><p>若然覺得成座唱盤太霸道，呢款ApollonTMD外形輕細，採用三摩打推動，一般發燒友都啱玩。
</p><p>DENON會場中，可以見到旗艦級擴音機AVP-A1HD，支援HDMI1.3a，對應DolbyTrueHD，機身仲設有LAN，可與個人電腦接駁播放音樂。
</p><p>會場中見到SONY最新擴音機STR-DA5300ES同DA5330ES，有最新HDMI1.3，支援DTSMasterAudio音效。
</p><p>呢啲成條手臂咁粗嘅唔係水喉，而係適合唔同音響器材使用的喇叭線，價錢由幾百到上萬都有！
</p><p>音響產品外形一般都設計時尚，呢個奇怪設計YoshinoEAR-V20原來是一款立體聲合併機。
</p><p>會場一角，有電視正在播放亞視高清廣播示範，可以見到畫面非常清晰，亦配合到16:9畫面，無變形。
</p><p>最後Tammy見到會場中竟然有黑膠唱碟賣，立即揀碟！
</p><p>音響發燒友James推介藤田惠美首隻黑膠碟，特點係將Master先轉做4/3開盤碟，再拎到荷蘭印製，每隻碟都保持有180g，以音質實淨、有景深見稱。$240
</p><p>展覽資料</p><p>日期：8月10至12日<br> 時間：明日10am-7pm/後日10am-5pm<br> 地點：灣仔會展展覽廳5及4、6樓會議室<br> 入場費：$50（三天通用）&#13;</p></body></html>