<html><header><meta charset="utf-8"><title>先達再爆斷貨王<br>NokiaN81三日賣清</title></header><body><h1>先達再爆斷貨王<br>NokiaN81三日賣清</h1><p>過咗10月份「冷河」，旺角「機場」終於熱鬧起嚟！好多人話iPhone係煲水新聞：「由7月Hit到11月？有冇咁堅呀！」的確，最新呢批水貨已加入早前冇嘅繁體中文輸入和全中文介面，但這股優勢，似乎都要讓位畀NSeries！諾記最新打機王N81，行貨未到水貨已搶先抵港，即使高開$6,280，到第三日依然搶購一空，難怪用家大嘆：「呢次真係有錢都買唔到。」<br><br>記者：陳國輝　<br>攝影：楊錦文</p><p>Sales：快到我都唔記得換牌
</p><p>「唔該！我想睇吓部N81得唔得？」售貨員諗咗一陣，先發覺櫥窗內的價錢牌唔記得換走。佢話，N81由上星期四開賣，全場唔夠50部，到星期日已經斷晒貨，部份舖更於星期六賣清光。「呢批機來自新加坡，冇繁中介面，但佢係8GB版，比起行貨（好可能係插卡版）更厲害，炒貴啲都未驚過。」幾時再有貨返？Sales打圓場話：「今日唔知聽日事，話唔埋㗎！」
</p><p>令立立鋼琴面<br></p><p>未能單撈三遊戲頂癮</p><p>兩個月前已經同大家介紹過N81有乜分唇，今次唔再多講，但各位最關心嘅N-Gage功能則不得不提。N81內置該遊戲軟件，只需上網單撈，就隨時玩到比JavaGame更靚、具3D效果嘅遊戲，加上可不時Update，同PSP、NDS等手提遊戲機真係有得揮！<br> 可惜當筆者嘗試Click入「諾基亞互聯網地帶Ovi」（ http://www.ovi.com），該網站仍然未正式運作，想即時玩到N-Gage遊戲，仍有賴三款內置試玩版（SpaceImpact、FIFA2007、Asphalt3:StreetRules）頂住先。 &#13;</p><p>先達人點睇？
</p><p>我哋入咗大約20部N81，星期日已經賣清光，包括大陸客、鬼佬客，當中以香港客最多，可能買股票贏咗錢啩！</p><p>小試牛刀入咗兩、三部，冇諗過反應咁勁，星期六已賣晒，可能係香港行貨都未必出8GB版本，所以賣得咁快。</p><p>PROFILE</p><p>制式：WCDMA/GSM四頻<br> 體積：102×50×17.9mm<br> 重量：140g<br> 通話時間：240分鐘<br> 備用時間：408小時<br> 主要功能：支援N-Gage遊戲、200萬像素相機、Symbian9.2系統、S603.1平台、Wi-Fi、A2DP、內置8GB容量<br> 查詢：囍（23905508）&#13;</p></body></html>