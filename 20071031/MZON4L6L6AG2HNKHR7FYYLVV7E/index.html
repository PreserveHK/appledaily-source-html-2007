<html><header><meta charset="utf-8"><title>欷歔手袋黨 - 陳也</title></header><body><h1>欷歔手袋黨 - 陳也</h1><p>在陳太的動員大會上，手袋黨的鐵腳任關佩英上台，講到激動處，兩個相交多年的女人台上台下各自拭淚，場面與其說是感人，不如說是欷歔。任關佩英有鐵蝴蝶稱號，跟鐵娘子陳太配成一對硬淨的好姐妹。陳太出選，手袋黨成員各散東西，就只得這隻鐵蝴蝶不避諱不離棄，勇於站台。為什麼避諱呢？任說了：「有人唔敢埋身，認為支持陳太，走近民主派，就係自殺。」陳太這隻手袋明明是名牌，想不到會遭手袋黨裏的友好當做老翻，今時今日，將陳太這個老牌brandname急急甩去米蘭站劃清界線的，早就表態拎了葉劉那隻牌子了。女人何其現實啊，就算是名牌手袋，都有時勢區分。陳太這個款式，許是過時了；葉劉那個，不見得比掃把頭有創見，不過人紅個袋醜極都有人視作靚，大把人黐埋身讚型。這就是政治現實。女人從來都咁實際，對付男人時才會超現實。手袋黨鳥獸散後紛紛搵葉劉的新巢落戶，是女人現實的真性情盡露。<br> 那邊廂的葉劉卻連那個一世唔用手袋的蘇絲黃都哄上手。蘇落嘴頭替葉劉助選，提及兩人雖是中學校友，不過從來唔會玩埋一齊。既然性情相距，何以半個世紀後忽然行埋？這也是女人之間的功利考慮吧。埋葉劉堆有運行，似乎已是某個階層的阿太們的政治信仰，等於股民中的「羊太」，堅信四叔會帶挈她們發達。</p></body></html>