<html><header><meta charset="utf-8"><title>敏妮Talk：信袓國　月供A50中國基金 - 溫敏妮</title></header><body><h1>敏妮Talk：信袓國　月供A50中國基金 - 溫敏妮</h1><p>我叫溫敏妮，朋友都叫我「搵money」，搵錢係我嘅嗜好，所以經常成為身邊人嘅理財顧問，包括理財版版主，佢請敏妮喺度開欄，有好嘢大家交流吓都冇妨吖！<br> 前幾日喺地鐵遇到舊同事Yens，佢雖然樣貌一般，但身材出眾，所以當年被一眾姊妹睇好，一定首先跑出泊到好碼頭。不過，佢信自己多過信男人，做嘢幾年就同屋企人借首期，買咗置富花園一個細單位。<br> 寒暄幾句，講起買基金呢個話題，佢話：「成日有銀行嘅人打電話嚟話係財務顧問，可以幫我度身定做理財計劃，都唔知信唔信得過。」我同佢講：「你戶口有錢銀行咪打你主意，講嚟講去咪係sell基金。」<br> 「基金？𠵱家係咪好興？聽講入場費好高，又有風險。」<br> 「好似保險咁，當去到銀行都有得賣嘅時候，自然好快普及。你嫌入場費高，咪月供囉。」<br> 「聽你咁講，你都有買基金喎，有乜好介紹。」<br> 「我淨買一隻A50中國基金（2823）！我睇好中國經濟，你睇近排中國股市炒到幾熱，雖然話大陸耐唔耐就整個政策出嚟嚇吓你，但壓得幾耐？次次都係跌完之後升得仲癲，淨係人民幣升值都炒幾轉啦。」<br> 「你都話中國股炒到㷫，到我呢啲『羊生、羊太』都入市，通常都到水尾。」<br> 「點解要當自己係羊太？連量子基金創辦人之一嘅羅杰斯都要個女學國語，你就知中國經濟長線睇好。今日嘅貴就係『聽』日嘅平，唔知幾時買，咪月供囉，唔理跌定升，個個月定額供，貴嘅自然買得少，平嗰陣咪買得多啲囉，過一排就會發現平均價拉低咗，呢啲就係平均入市法。只要你信中國得，怕乜賭長線。」<br> 「聽落有啲道理，但點供法？要供幾多錢？」</p><p>「你咪好似當喺恒生做按揭，嗰度有得供A50中國基金，你有樓喺手又唔係負資產，肯定好招呼。」<br> A50中國基金06年收益達137.07%，去年最後一個交易日，收市價114.8元，較05年最後一個交易日44.3元，升咗1.6倍。升得咁高會心寒？香港人冇得直接買A股，要買淨係可以買呢隻A股指數基金。寒？我驚熱過頭咋喎！</p></body></html>