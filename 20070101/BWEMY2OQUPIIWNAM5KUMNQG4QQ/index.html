<html><header><meta charset="utf-8"><title>先達密探：日版707sc三色登場</title></header><body><h1>先達密探：日版707sc三色登場</h1><p>對解鎖佬嚟講，破解日版Softbank手機似乎再唔係一件難於登天嘅事，至今為止近兩個月，707sc已經係第3部被Unlock嘅三星3G機，呢次外形更加省鏡，皆因機身夠薄之餘仲三色齊發，有粉藍、紅及白色，平滑簡約嘅機面睇落去更LadyFeel，不過解鎖機始終未支援繁體中文介面，睇SMS難免會出現怪碼，若果為日本機而買日本機嘅話，呢個價錢係值得諗嘅！</p><p>Sales話最好賣嘅始終係白色，顏色太搶反而冇人吼。<br> $2,080（紅、藍）/$2,180（白）</p><p>P310逆市冧$400</p><p>無論水、行貨，呢排三星機都招人妒忌，水版X830繼第一輪迅速賣光之後，傳聞行版X838貨量亦不足，機價已經漸漸升溫；但另一邊廂，同屬三星嘅另一款型號P310，情況就麻麻，據講除咗有自己人打自己人之嫌，更可能受LGKG820推出所影響，Sales表示銷情一般，故此售價已經由$3,380跌至$2,980，足足$400咁多，可謂逆市冧價。</p><p>Sales未睇好3.5GV3即減$100</p><p>摩記12月份嘅新機可謂一浪接一浪，最熱話題當然唔少得maxxV3及maxxV6兩款3.5G制式手機，但講起3.5G，機場Sales似乎唔多睇好，佢哋話一嚟有排都未普及，二嚟覺得3G基本上已經夠玩，未有呢方面需求，但挾於V3長期有Fans撐住，所以甫入貨即比市面減$100開售，$2,780就有交易，而且齊晒黑、橙兩隻顏色，講型格的確有佢嘅道理。</p><p>T-OneMobile（26269090）<br> <br> 記者：尹謹基<br> </p></body></html>