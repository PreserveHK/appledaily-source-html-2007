<html><header><meta charset="utf-8"><title>商台好料：車仔仍然信得過！ - 周鵬</title></header><body><h1>商台好料：車仔仍然信得過！ - 周鵬</h1><p>經過月初，4大聯賽又回復正常！日子真係好難過，賽事爆到七彩，今明兩日啲波，都唔知點估好……<br> 休息兩、三日之後，今晚又博過。上周六啲波，感受良多！先講曼聯，呢期氣勢好勁，尤其基斯坦奴朗拿度，又再成為贏波功臣，我諗就算作客紐卡素，贏波都應該無問題。<br> 至於曼聯競爭對手車路士，又再失分，原因好簡單，就係無咗泰利。愛隊近呢3場失6球，想當年，車仔後防滴水不漏，殊不知𠵱家變成豆腐後防！相信車仔對住維拉會失波，至於勝負，我對愛隊依然有信心。</p><p>小心查爾頓再發惡</p><p>利物浦真係好「海鮮」，對住布力般，完全放棄，但係對住強隊熱刺就贏！完全唔知賓尼廸斯諗乜？今晚對住保頓，好難估！反觀富咸，上場迫和車仔，踢出士氣，今晚對屈福特贏硬！<br> 最後，阿仙奴返主場唔會再輸波啩……上仗對錫菲聯，主隊全憑主場爛地幫忙，竟然擊敗「兵工廠」，相信九成九嘅球迷死晒！對住查爾頓，我預測阿仙奴將會苦戰，因為客隊為護級，球迷要小心！<br> 希望新一年，球迷有新突破，衰氣全消！波運齊來！<br> 周鵬<br> 商業1台《球迷集中贏》主持<br> 電郵：elendchow@yahoo.com.hk</p></body></html>