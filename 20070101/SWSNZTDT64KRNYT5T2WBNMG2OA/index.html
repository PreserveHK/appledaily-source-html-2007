<html><header><meta charset="utf-8"><title>07'食神選舉<br>NOBU甜味噌燒魚上梗位</title></header><body><h1>07'食神選舉<br>NOBU甜味噌燒魚上梗位</h1><p>民以食為天，尤其在香港這個美食天堂，想食乜有乜，但今年最令人食過翻尋味的，繼有Burger熱入侵、日本壽司店繼續大排長龍外，還有不少貴價的星級食肆殺到嚟，究竟06年曾打響頭炮嘅食肆會唔會得個樣無料到？到07年仲會唔會咁Hit呢？就由我哋幾位食足幾年的食版記者嚴選，有10位食神我哋睇好你哋㗎！</p><p>記者：方綺君、林思樂　攝影：譚盈傑<br> 鳴謝： http://www.lifestudio.hk（21140311） </p><p>No.1<br>NOBU登陸香港勁廚撐得掂</p><p>香港飲食界於今年定有一番巨變，皆因國際重量級大廚松久信幸（NobuMatsuhisa）創辦的NOBU餐廳已登陸香港洲際酒店！NOBU有幾勁？捧場客有克林頓、里安納度廸卡比奧、史提芬史匹堡、Madonna、KennyG、成龍同周潤發，粒粒巨星；而松久信幸的好友兼拍檔羅拔狄尼路會於2月來香港剪綵。曾致電詢問訂位情況，規定要1個月前訂位，現已訂滿至2月初！夠勁未？NOBU標榜創新高檔日本料理，菜式前衞，例如用日本柚子汁代替豉油，以秘魯辣椒油代替日本芥辣，不少廚師都參考其做法，影響力舉足輕重。</p><p>西京燒銀鱈魚　$268</p><p>羅拔狄尼路在10幾年前就是吃過這道菜後，驚歎大廚松久信幸的廚藝十分出色，力邀他合作開餐廳，促成NOBU的誕生。這道菜採用阿拉斯加銀鱈魚，以甜味噌醬照燒，味道十分出色。</p><p>軟殼蟹卷$150</p><p>松久信幸非常喜歡以軟殼蟹入饌，外層以手切白蘿蔔薄片代替紫菜，軟殼蟹剛炸好就立即捲，所以送到客人面前時仍能保持香脆。</p><p>NOBUInterContinentalHongKong（23132323）<br> 地址：尖沙嘴梳士巴利道18號香港洲際酒店2樓</p><p>No.2<br>Burger誘惑　排１個鐘都要食</p><p>人人都話要食得均衡，快餐免問的時候，一個MOSBURGER簡直顛倒眾生，觀塘apm店日日排隊1個鐘只為一親Burger香澤，旺角朗豪坊新店於前日開張，未開舖已經有人排隊，都幾誇張。加上喺山頂重開的BurgerKing和來自加拿大的TripleO's，同樣Sell大大個Burger，價錢雖然貴過老麥，但仍有唔少捧場客，相信今年人人都愛喫包。</p><p>MOSBURGER</p><p>摩斯漢堡（前）$22<br> 海鮮珍珠堡（後）$22</p><p>TripleO's<br>BCCombo$61</p><p>價錢貴咗啲，不過份量十足，有煙肉、芝士、厚厚的漢堡扒、薯條同汽水，係兩個女仔嘅份量。</p><p>MOSBURGER（35144301）<br> 地址︰旺角朗豪坊4A樓1號舖<br> <br> TripleO's（23877000）<br> 地址︰尖沙嘴海港城3樓3001店</p><p>No.3<br>壽司鬥一番　峰Vs板前</p><p>香港人零舍鍾意食壽司，每逢有新壽司店開張都有排隊人龍，要數人龍最誇張的一定是日本名牌峰壽司及板前壽司，峰壽司平均要等2小時以上才有位，板前更試過誇張到1小時派200張輪候票！2間壽司店的優勝之處，在於每間舖都有幾位日本師傅駐場即做壽司，魚生用日本飛機貨，壽司、反卷平均$15/碟，價錢大眾化，而且不時推出創意新壽司。峰壽司現有3間分店，計劃07年會擴充至10間。至於板前更發展神速，目前已有4間分店，昨天在旺角家樂坊分店剛開幕，1月尾於又一城及機場開分店，看來兩店將會鬥得難分難解！</p><p>花旗夢之卷$20</p><p>以彩色米通包住吉列炸蝦，食落脆卜卜。</p><p>筋子三文魚子醬油漬$25</p><p>難得三文魚子底下的薄衣完整無缺成塊過，壽司飯不用紫菜包，而改用天婦羅粉炸。</p><p>板前壽司（27711895）<br> 地址：旺角豉油街44-58號地下8及10號舖</p><p>峰壽司（35869515）<br> 地址：旺角創興廣場地下A舖</p><p>No.4<br>冬甩狂熱　勢掀排隊潮</p><p>要數06年最矚目的街頭小食，一定是冬甩店KrispyKreme！於8月登陸香港當日，清晨6點已經有百幾人排隊，排頭位的更在前1日傍晚6點霸定位。KrispyKreme在美國已有近70年歷史，全球有310間分店，最受歡迎之處是每間店舖都有冬甩製造機，即做即賣，每逢有新鮮冬甩出爐，HotNow霓虹燈便亮起，即時引來長長排隊人龍！香港目前有3間分店，新店剛在今個月於時代廣場開幕，07年會至少再開3間，其中1間在沙田，1間在尖沙嘴，到時定會再掀起排隊熱潮。</p><p>KrispyKreme（28906263）<br> 地址：銅鑼灣利園山道61-73號地舖</p><p>No.5<br>意大利咖啡店　擴分店奪勢</p><p>繼Starbucks及年輕人至愛的樓上Cafe之後，07年將冒起另一咖啡熱潮，就是主打正宗意大利風味咖啡店。07年將有意式咖啡店大開分店，例如位於尖沙嘴美麗華商場的FOCACCINO除了於港島開分店外，還會擴張至韓國和中國。至於06年11月才開幕的caffeHABITU亦突然跑出，計劃明年再開5間分店，有1間會於1月初在中環開幕。CaffeHABITU引入的咖啡豆ATT被世界知名拍賣公司蘇富比專員評為「無懈可擊的濃縮咖啡」，每間舖都有自家廚房，由意籍行政總廚駐場親自炮製美食，以質素取勝。</p><p>caffeHABITU（25278999）<br> 地址：灣仔皇后大道東8號先施保險大廈地下<br> FOCACCINO（23759138）<br> 地址：尖沙嘴美麗華商場1樓諾士佛台2號</p><p>No.6<br>米芝蓮三星廚手勢　想食等10日</p><p>擁有米芝蓮三星廚名銜的廚師，本身就是一個名牌，年前已經在香港闖出名堂的RolandSchuller，今年12月在港開意大利FineDinningAspasia，向大家施展米芝蓮三星廚的魔力，想試大廚的手勢？要等一等喇，Booking一般都要等10日！</p><p>Aspasia（37638800）<br> 地址︰尖沙嘴金巴利道39號2樓</p><p>No.7<br>愈食愈「有機」</p><p>魚有孔雀石綠、菜有農藥、豬有菌、雞有禽流感，今年香港人幾乎每日都在食物污染的陰影下度過，於是令到其實在港早已流行的有機食物今年大行其道，繼在置地廣場開張的有機超市ThreeSixty後，百佳亦不甘示弱，喺個多星期前在跑馬地開設一間有機超市InternationalbyPARKnSHOP，不讓ThreeSixty專美。</p><p>ThreeSixty（21114480）<br> 地址︰中環置地廣場3及4樓<br> <br> InternationalbyPARKnSHOP（25736016）<br> 地址：跑馬地山村道32-40號地下</p><p>No.8<br>意大利雪糕少脂肪迎減肥潮</p><p>近年Gelato（意大利雪糕）紅透半邊天，開到成行成市，幾乎取代傳統牛奶製雪糕，成為時尚健康的甜品新趨勢。Gelato忌廉含量較低，食完唔覺「滯」，水果味Gelato脂肪含量只有0.03%，令女士們放低怕肥的顧慮。眾多Gelato店之中以dadolce最威，雪糕形態特軟、口感特滑、味道豐富，而且不含人造色素及化學添加劑，所以現時分店最多，2年間已開了7間分店，計劃07年會在中環、旺角、尖沙嘴、灣仔增設5間分店，預計dadolce出年在Gelato界仍會獨佔鰲頭。</p><p>dadolce（26261963）<br> 地址：旺角彌敦道750號始創中心地下B舖</p><p>No.9<br>外國名牌餐廳高調進駐</p><p>到過澳洲就會認識Pearl，來自墨爾本備受推崇的PearlRestaurant，在今年10月首度來港，並在山頂開業，打正名牌旗桿作招徠，再加上無敵靚景，簡直無得彈，每人食一餐動輒要數百至千元，其首本名菜珍珠蠔肉多汁又鮮甜，魅力的確難抵擋。</p><p>PearlonthePeak（28495123）<br> 地址︰山頂凌霄閣1樓2號</p><p>No.10<br>巧手中菜　鑊氣夠刀法勁&#13;</p><p>中菜一向講求材料鮮、鑊氣夠，不過一對巧手都好煞食。今年開業近半年的紅樓就主打較少有的淮揚菜，其中的蘭花蘿蔔和湯拌亁絲起碼要有10年入廚經驗先做得，要將豆腐亁切到頭髮咁幼，蘿蔔可以切到拉開變彈弓，唔講得笑㗎！</p><p>紅樓（28936388）<br> 地址︰銅鑼灣羅素街8號3樓</p></body></html>