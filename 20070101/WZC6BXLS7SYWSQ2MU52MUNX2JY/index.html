<html><header><meta charset="utf-8"><title>煲仔菜飲花雕<br>黃德斌教你雙重保暖</title></header><body><h1>煲仔菜飲花雕<br>黃德斌教你雙重保暖</h1><p>天寒地凍的日子，食住熱辣辣煲仔菜，暖笠笠的感覺份外滿足。我哋請來演古裝劇演得深入民心的黃德斌（Kenny）品花雕酒試創新煲仔菜，李白的《月下獨酌》要「舉杯邀明月，對影成三人」，今次Kenny不用邀明月，對影已成3人，仲有煲仔菜食㖭！<br><br>記者：林思樂　攝影：譚盈傑</p><p>喺冬天，煲仔飯同煲仔菜上枱時嗰種滾熱辣的吱吱聲，至窩心暖笠笠。可是款式較少有新意搞作，欣圖軒的劉師傅一向拿手炮製名貴菜式的，弄地道煲仔菜同樣有自家特色，實行創出另一番風味。</p><p>花雕配話梅易入口</p><p>欣圖軒一向收藏了8至35年的紹興花雕酒，劉師傅亦是個花雕酒迷，想起食煲仔菜飲花雕暖身之餘亦有不同滋味，於是首次提供心水花雕酒菜配搭，建議不同煲仔菜配不同年份和品牌的花雕，他認為濃味煲仔菜配年份較長、味道較烈的10年花雕就最夾。不過劉師傅話酒菜配搭其實是個人的選擇，他的酒單只是供客人參考，客人當然可以隨自己口味挑選心頭好，還特意購入話梅王讓客人佐酒，加入話梅會令花雕較易入口，未飲過花雕的客人都可以一試。</p><p>鮑角天白菇鵝掌煲$420<br>＋越山仙雕$140/90毫升</p><p>煲仔菜：用上南非罐頭靚鮑、日本天白菇等，再用火腿及鮮雞扣2小時。<br> 花雕：仙雕是紹興酒中的極品，用傳統古法家釀，以泥封罐存30年才開封入瓶。<br> Kenny評語：鮑魚肥美肉厚，滑而彈牙，1啖1隻簡直是頂級享受！配上醇而不嗆的越山仙雕，與鮑魚好夾。&#13;</p><p>蝦子燒釀遼參北菇盞$185<br>＋古越龍山10年陳花雕　$100/90毫升</p><p>煲仔菜：關東至靚的遼參扣至入味再釀入蝦膠；北菇則釀入豬肉，煎至香口。<br> 花雕：是釣魚台國賓館的國宴專用酒，被譽為中華國酒。<br> Kenny評語：遼參夠爽口，醬汁精華好鮮甜。古越龍山果然是國寶級靚酒，味道剛強不辣，入口醇厚。</p><p>砂鍋雲吞鴛鴦雞$155<br>＋瑤池古坊8年陳花雕$70/90毫升</p><p>煲仔菜：鴛鴦雞即田雞與鮮雞，再加入用湯泡成的滑雞球與鮮蝦雲吞。<br> 花雕：香港好少地方有得賣，醇度高帶甘甜，受女士歡迎。<br> Kenny評語：雲吞皮薄，蝦肉爽口，雞球同田雞腿肉嫩。花雕味道香甜，配清淡的雲吞好夾。</p><p>川辣海皇豆腐煲$220<br>＋大越10年陳花雕$110/90毫升&#13;</p><p>煲仔菜：將帶子、新鮮蝦球、吊片等豐富海鮮及布包豆腐走油，加以四川豆瓣醬炮製，可選擇大、中或小辣。<br> 花雕：天然釀製，風味純真。<br> Kenny評語：川辣豆瓣醬味道不會太濃，配以味道較清的大越10年陳花雕，一濃一清好合配。</p><p>咖喱鹿兒島黑豚肉粉絲煲$185<br>＋越州家釀8年陳花雕$78/90毫升</p><p>煲仔菜：咖喱是師傅以20幾種材料自己整，鹿兒島黑豚肉煮得剛剛熟，保持肉質嫩滑。花雕：醇度高，飲後酒味留在口腔久久不散。<br> Kenny評語：最正是粉絲完全吸收咖喱汁，入味之餘又不會搶去花雕風頭，不過就略嫌2種味道配在一起有點過濃。</p><p>家鄉軟骨鴿煲$165<br>＋越州家釀8年陳花雕$78/90毫升</p><p>煲仔菜：乳鴿用老抽上皮再油炸，以金針、銀耳、薑葱爆香，再用高湯煨至入味。<br> 花雕：同夾黑豚肉粉絲煲一樣咁正。<br> Kenny評語：乳鴿略嫌肉不夠厚，不過就好入味，停留在口中的乳鴿味混和花雕酒，感覺好特別。</p><p>顏色偏黃是靚花雕</p><p>花雕是糯米酒的一種，盛產於浙江紹興一帶，以糯米、麥麴及鑒湖水釀製，釀上3年的才算花雕，不夠3年的只能稱為「加飯」。優質花雕的顏色偏黃兼通透，散發自然米香，酒身要入口順喉。陳年花雕較醇厚，顏色較清，香味亦更持久。花雕要在室溫飲用才能嚐出真正味道，嫌酒味不足可熱飲，嫌太濃則可冰鎮酒瓶作凍飲，直接加入冰塊會破壞花雕的味道。</p><p>貴價話梅王$5/粒</p><p>未飲過花雕的客人若怕味道太掯，加入話梅會更易入口。欣圖軒特別從么鳳買入百幾蚊斤的話梅王供客人佐酒，有傳統、小鹹、甜、酸及小辣5款口味。</p><p>睇路搵食：</p><p>欣圖軒（23132323）<br> 座位:120個<br> 地址：香港洲際酒店大堂低層<br> 營業時間：12nn-2:30pm、6:00pm-11pm<br> 交通:尖東九鐵站J出口&#13;</p></body></html>