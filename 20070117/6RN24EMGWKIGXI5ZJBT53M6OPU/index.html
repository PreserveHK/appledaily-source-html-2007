<html><header><meta charset="utf-8"><title>轆-Book：日本潮興代步<br>台製Cute爆細綿兩皮有找</title></header><body><h1>轆-Book：日本潮興代步<br>台製Cute爆細綿兩皮有找</h1><p>最近有電單車行引入一款很受台灣女仔歡迎的綿羊仔，一看到呢架HartfordMagic150真身，我即疑問為甚麼不像一般綿羊仔般有鐵殼包着？店長解畫話綿羊仔定義除了外形，採用細c.c.引擎的電單車亦稱之為綿羊仔。店長執意話係「細綿」，我反駁它更似日本HondaZoomer，車架簡單輕身，是日本女仔代步熱門之選。這刻店長亦服輸，話呢架台灣車仔好玩得多，可額外添置大堆配件，DIY亦得，零件、維修價錢更平！<br>記者：陸伊琳<br>攝影：陳陶鈞<br>模特兒：Kasumi</p><p>激似東瀛Zoomer</p><p>呢款台灣出品嘅Hartford，車身及車頭有80%似日本HondaZoomer50，雖以簡約為重點，構造簡單，只得幾支鐵架撐起Seat位，不過旗下新款Magic150就比只有50c.c.汽缸容積的Zoomer實用得多。Magic<br> 150馬力9.5ps，足夠應付香港一般路面兼可上高速公路，加上車身輕巧，更啱女仔駕駛。</p><p>玩法多變DIY亦得</p><p>HartfordMagic150吸引處，是零件及維修比一般電單車經濟，損耗品如皮帶、珠仔$388已有交易，極力子、極力皮亦只是$480差不多平一半。此外，配件亦花樣百出，在訂車時，選擇安個鐵絲網在座椅下，把多餘空間變作儲物箱；車頭噴甚麼顏色也是隨你歡喜，沒有規限，一落Order即為你噴上，夠膽將全車噴成Kitty粉紅主題，可愛度肯定滿分！亦可按喜好選擇各式頭燈、尾燈，自己動手安裝都得；想賣相狠一點，更可換上粗粗的死氣喉！總之玩法多多，大可當成一隻多個性的小綿羊。</p><p>重心低過彎穩定</p><p>感覺Magic150重心低，過彎狠亦穩重，頗易操控。避震設定偏向運動化，在行駛爛路時，略欠缺舒適感，不過頭尾輪胎時刻都可以保持到貼地，行車時相當穩定紮實十分安全。總結架車雖然在直路速度不算太高，但彎性頗強，跑彎表現比一般綿羊更穩定更理想。</p><p>抵讚</p><p>可以玩很多花樣作不同配襯，自己DIY動手安裝都得。</p><p>要彈</p><p>車身細，大男孩坐上去有點格格不入，十分滑稽。</p><p>HartfordMagic150規格</p><p>引擎：150c.c.四衝程風冷單汽缸SOHC<br> 馬力：9.5ps/7,000rpm<br> 扭力：0.8kgm/3,500rpm<br> 傳動：無段自動變速皮帶傳動<br> 售價：$19,800起<br> 查詢：23971144（新匡明電單車）</p><p>㗎妹愛綿羊</p><p>真係好奇怪，大陸、台灣政府不約而同呼籲人民少啲揸電單車，反而日本仔轉吹起綿羊潮，尤其㗎妹，愛佢Shopping、代步瓣瓣得，兼且人仔細細都操控得掂！</p><p>話你知：8歲以下唔坐得車尾</p><p>沒有側座的電單車，最多只可載1位乘客，駕駛者必須確保乘客跨坐在你背後的固定座位上，而且兩腳踏穩在腳踏板上。電單車後座不能載小於8歲的乘客，側車固定座位上的乘客則低於8歲。</p></body></html>