<html><header><meta charset="utf-8"><title>獅城車遊之四：Showroom大香港嘅3倍</title></header><body><h1>獅城車遊之四：Showroom大香港嘅3倍</h1><p>行程第三日，我哋終於放棄巴士呢個大興趣，決定走去參觀當地汽車代理嘅Showroom，除咗發現當地嘅Showroom大香港嘅最少3倍之外，最重要係能夠再一次同MitsuokaOrochi碰面！<br>記者、攝影：鄭達基</p><p>「大蛇」被困Showroom</p><p>同朋友搭SMRT去到編號EW18嘅Redhill站，再步行5分鐘便到達當地嘅車行街––AlexandraStreet；呢條街同香港灣仔嘅告士打道一樣，差唔多所有汽車品牌嘅Showroom都集中於此，如Subaru、Porsche、Citroen、Toyota等大廠都有，可算係買車必到之地；不過最吸引我哋駐足細看嘅，就係Mitsuoka嘅Showroom。點解？因為可以再同全球車迷期待已久嘅Orochi見面囉！綽號「大蛇」嘅佢，其實早喺去年嘅新加坡車展見過面，今番再度遇上，梗係想同佢更近距離接觸。本想入內一親大蛇香澤，可惜Showroom嘅營業時間已過，跟朋友只可以隔窗觀看，認真可惜。</p></body></html>