<html><header><meta charset="utf-8"><title>咖喱炒辣蟹酸辣夠重手</title></header><body><h1>咖喱炒辣蟹酸辣夠重手</h1><p>放假成班老死山長水遠「貢」入沙田食雞粥，點知個個對住嚿雞「嚡嚡聲」！原本諗住掃興返歸，隔籬枱街坊食客報料，附近有間老字號排隊舖──牛橋泰國菜館！</p><p>牛橋老闆肥Paul話：「我哋喺大圍足有17年歷史！其實牛橋係泰國地方名，旺似香港女人街！」入到餐廳嚇咗一跳！樓面、廚房清一色泰國人，連落單都用泰文（好彩餐牌有中文，樓面都Talk得兩句）！「我哋做嘅係HomeFeel傳統泰菜，靈魂係香料同醬汁，我哋由一粒辣椒到所有香料、食材，都由泰國入貨！」<br> 入口真係比一般泰菜館酸、辣、濃，Paul話：「泰菜特色係用香茅、辣椒一類酸辣香料『撞』出鮮味，唔重手不如唔好食！」<br> <br> 記者：朱崇德</p><p>咖喱炒辣蟹$110</p><p>1斤鮮肉蟹以咖喱快炒，蟹肉僅僅熟，咖喱汁辣住嚟甜。</p><p>辣椒膏炒蝦貴刁$50</p><p>做貴刁都唔「撈亂」嚟炒？個辣汁用泰式蝦醬加辣椒嚟整，好多客食完，辣到出唔到聲，所以分開上，等佢哋自己撈。</p><p>牛橋泰國菜館（26020170）<br> 地址：沙田大圍積信街51號地下</p></body></html>