<html><header><meta charset="utf-8"><title>中環在線：鄭海泉「Whatchairmandoes,wefollow」 - 李華華</title></header><body><h1>中環在線：鄭海泉「Whatchairmandoes,wefollow」 - 李華華</h1><p>滙控（005）大班葛霖，喺英國公佈完靚靚嘅中期業績後，就馬不停蹄來港與傳媒會晤，可能支持得環保發展多，辦公室冷氣唔好過凍，佢一坐低好自然咁除低件老西。<br> 作為馬仔嘅滙豐銀行主席鄭海泉果然眼明手快，亦隨即脫下西裝。仲笑笑口話：「Whatchairmandoes,wefollow」（主席點做，我哋梗照跟），服未？接替肥仔邵嘅新任滙豐銀行CEO霍嘉治亦唔執輸，照辦煮碗，主席枱登時展現三件恤衫反白到幾乎眼花嘅環保賓架造型。<br> 大笨象一般不成文規定，高層做到60歲退休，葛霖同鄭大班都年屆58，對於會否延長退休計劃，溫文爾雅嘅葛霖話，自己同Vincent（鄭之洋名）都仲好年輕，𠵱家講退休言之過早云云。<br> 職事聖公會牧師嘅葛霖，10多年前舊作最近譯成中文版《天國與財利》，反應熱烈，多年嚟喺金融市場打滾，佢話即使今日重寫此書，都維持相同基本信念，即係成功唔一定要出賣靈魂，搵銀唔使一定做陰質嘢。</p></body></html>