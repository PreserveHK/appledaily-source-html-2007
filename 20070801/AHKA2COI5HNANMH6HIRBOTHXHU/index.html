<html><header><meta charset="utf-8"><title>股路縱橫︰大跌意料中事　執平貨機會快到 - 郭兆誠</title></header><body><h1>股路縱橫︰大跌意料中事　執平貨機會快到 - 郭兆誠</h1><p>港股噚日又再大跌，距離趁低執平貨的日子已越來越近。<br> 噚日個跌市好誇張，最低之時，恒指大跌974點，期指更跌超過1000點，其實，中期調整開始，大市繼續尋底係意料中事，只不過估唔到一日會跌咁多，恒指收市22455，大跌729點，期指尾段再大插，收22320，低水135點。<br> 大市前兩日反彈，最高上番23200，完全補回上周五的下跌裂口（23128至22855）後，又再急挫，而且仲跌穿上周五的低位。只係短短5個交易日，港股直情係兩個世界，上周四，大市仲係氣勢如虹，恒指創出23558的歷史新高，但唔使一個禮拜，以噚日低位22209計，足足跌咗1340多點。大戶同散戶一樣係在股市中搵食，不過大戶財雄勢大，玩波幅，升銳退急，夠晒嚇人！<br> 本周一先話過，大戶今次將個市抽高幾千點，跟住又全方位造淡，調整冇千幾二千點，唔會收手，家下跌咗千三點，夠未？對大戶嚟講，跌多啲當然更好。</p><p>林大中新候低吸</p><p>6月下旬，恒指在21800至22000之間整固咗8日，而50日線在21843（上升中），相信恒指落到呢個水平，會有強力支持，由高位起計，亦跌咗千七至千八點，雖然跌幅唔係好大，只約7%多點，但大戶應該夠晒位轉身。<br> 恒指在6月中升穿21000大關阻力，急升2500多，以調整升幅的0.5及0.618計，恒指分別可見22279和21978，21800至22000係關鍵位，唔排除今次調整會在此水平到底。狂牛衝後小休，唞得越耐越好，日後再衝，個勢會仲勁。<br> 上月推介過嘅股票，其中有兩隻個勢特別強，就係中國林大（910）同中新集團（563）。林大前日最高見3.20元，收3.18元，噚日最低插到2.82元，但大戶仍然繼續大手食貨，由低位抽番上2.98元收市，成交好勁，有2.76億股，消化完之後，會再衝一段。<br> 中新升上2元水平後，噚日收1.98元，跌0.15元，在高位仍有好強承接力，每一次調整都係低吼機會，中線持有，會獲大利。<br> <br> 郭兆誠</p></body></html>