<html><header><meta charset="utf-8"><title>國際網絡：辦公室情史甜中帶刺</title></header><body><h1>國際網絡：辦公室情史甜中帶刺</h1><p>求職網站Vault.com做咗個「2007年辦公室戀情」調查，結果有17%受訪者承認曾經喺公司幽會，遠多過舊年嘅2%；地點包括董事會議室、樓梯、工程實驗室、茶水室、老闆辦公室等。</p><p>17%曾經幽會</p><p>網站創辦人奧德曼話：「員工越嚟越夠膽喺公司談戀愛，仲唔怕俾人發現戀情。」<br> 美國人力資源管理學會（SHRM）人力資源主管基爾里女士搞笑咁話：「下次入辦公室前記得先敲門，以免見到啲尷尬場面。」<br> 專家指出家陣潮流興遲婚，公司入面唔少職員仲未結婚，加上越嚟越多女性出嚟打工，有更多機會同男同事一齊做嘢，令辦公室越嚟越多羅曼史。<br> 有網友喺《Gamehit討論區》話：「辦公室談戀愛好處多籮籮，因為同愛人朝夕相對，可以更了解對方，工作時亦會特別起勁；又唔使早起身送對方返工，放工後亦唔使趕住接女友，慳番好多寶貴時間。」</p><p>小心樂極生悲</p><p>不過，佢都話辦公室戀情會有唔少惡果：<br> （1）導致婚外情，對方嘅「黃面婆」會上嚟找晦氣；<br> （2）朝夕相對，見得多都厭；<br> （3）唔專心工作，令上司不滿；<br> （4）假如公司唔准同事談戀愛，隨時會被炒魷；<br> （5）戀人如果係業務競爭對手，唔知應唔應該贏對方；<br> （6）成日偷偷摸摸拍拖，會好辛苦；<br> （7）對方如果知道你人工高過佢，可能會唔開心；<br> （8）同下屬約會，會俾人投訴你徇私；<br> （9）一旦分手，大家會面左左，好冇癮。</p></body></html>