<html><header><meta charset="utf-8"><title>轆Book：好力過2.4　慳油過3.2<br>Audi新A6　中庸有理</title></header><body><h1>轆Book：好力過2.4　慳油過3.2<br>Audi新A6　中庸有理</h1><p>Audi喺之前已推出過A62.4同3.2版本，咁今次推出嘅呢款07年2.8版本係咪顯得有啲多餘呢？皆因佢唔單止無3.2咁好力，亦無2.4咁慳油，簡直係一無是處！朋友，如果你係咁諗嘢嘅話就大錯特錯喇，因為諗嘢係唔可以咁負面嘅，應該要向好嗰方面嚟諗！就好似呢個2.8版本咁，佢唔單止好力過2.4，而且仲慳油過3.2，簡直係A6終極完美嘅PerfectGrade！<br><br>記者：周達之<br>攝影：林栢鈞<br>模特兒：WinnieLam</p><p>中庸之道填補空隙</p><p>今次呢個2.8版本正正係Audi為咗填補2.4同3.2之間嘅空隙、專畀啲覺得2.4無力、3.2耗油嘅中間路線用家選購。佢嘅外形同其餘兩個版本無乜分別，最明顯只係右邊車尾有個「2.8」字樣咁大把。<br> 鬼面罩仍然延續梯形嘅設計，睇起上嚟依舊霸氣十足。車身以圓潤弧線為基礎，但係車窗同門扣之間、同埋裙腳部份加咗一條起角嘅線條，令成個輪廓突出咗，車頭燈同尾燈呈四方形，唔似得R8同TT咁用水滴形，擺明係想斯文啲無咁跑味，平順之中隱藏着力量，呢個亦係小記一向欣賞Audi車系設計嘅地方。</p><p>落雨上斜夠力</p><p>講到行車性，小記一向對Audi無乜點挑剔過，今次A62.8亦唔例外，剷上飛鵝山一段，落住雨嚟上斜，感覺上就好似行平路咁有力，2.8查實真係夠用有突。轉向亦十分精準，懸掛舒適，不震不浮，而且行車時非常寧靜，雨點聲都差啲聽唔到，引擎亦唔係嘈喧巴閉嗰隻，唔係話小記偏愛Audi，不過Audi喺傳動系統方面做得出色的確係事實。</p><p>內裝豪華但唔齊全</p><p>AudiA6嘅內裝可以話豪華但唔齊全。駕駛艙闊落舒適而且配襯得宜，就以小記最憎嘅桃木裝飾嚟講，佢都只係有限度加喺波棍位置同車門兩側做個點綴，作用係話畀人知佢豪華但唔「娘」。而電動皮椅、天窗等郁起上嚟嗰陣亦係從容不迫十分優雅，呢啲A6嘅內涵修養都係讀者喺相片睇唔到，需要親身感受先至會了解得到。話佢唔齊全係指佢無Cam仔泊車系統，其實呢類咁實用嘅裝置喺今時今日應該要變成汽車嘅基本裝備，雖然今次試呢部A6仍有ParkingSensor，不過小記習慣一定要見到實際情況先至放心，落住雨仍要伸個頭出去睇位的確唔係咁盞。<br> A6設有按鈕式無匙撻車、按鈕式Handbrake等High-tech嘢，不過小記個人認為，揸車最型其實就係撻車同拉Handbrake「嘰」一聲嗰一下，家陣無咗，反而覺得好寂寞，無晒靈氣。</p><p>記者意見</p><p>小記直認偏心Audi，今次A62.8我就鍾意佢舒適好力轉波順暢，內在美勝於一切。</p><p>後記：變落湯雞都值得</p><p>試車先嚟落雨，唔通連個天都唔鍾意我？影返嚟嘅相全部灰濛濛，一滴滴水珠好似架車起雞皮咁，小記仲變成落湯雞咁。不過其實凡事應該向好嗰方面嚟諗嘅，小記應該慶幸今次唔係試開篷車或者電單車，況且今次呢輯雨中試車相都幾有Mood吖，係咪？</p><p>新車速蘋</p><p>ν外形大方得體<br> ν2.8引擎馬力啱啱好<br> ×內裝豪華但未算齊全<br> ν懸掛舒適行車寧靜<br> ν按鈕式撻車及Handbrake夠先進</p><p>Spec.<br>AudiA62.8FSIPremium</p><p>引擎：2,773c.c.V6-FSIDOHC<br> 馬力：210bhp/5,500-6,800rpm<br> 扭力：280Nm/5,000rpm<br> 傳動：7-Speedmultitronic（前輪驅動）<br> 尺碼：4,886×1,810×1,481mm<br> 重量：1,510kg<br> 售價：$499,000<br> 車輛提供：合廸汽車（25281862）</p></body></html>