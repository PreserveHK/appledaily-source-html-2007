<html><header><meta charset="utf-8"><title>馮仁昭四圍超：下周三別《溏心》　大契搬豪宅死得抵 - 馮仁昭</title></header><body><h1>馮仁昭四圍超：下周三別《溏心》　大契搬豪宅死得抵 - 馮仁昭</h1><p>大細契李司棋同關菊英呢排因為劇集《溏心風暴》而人氣急升，最近仲馬不停蹄接受訪問。<br> 噚日兩人去到商台做宣傳，司棋姐話呢排好多朋友同市民一見親佢，都會追問有關《溏》劇嘅大結局，不過佢只會透露少少畀人知，仲話劇情發展講佢喺下個禮拜三（16號）就會因為癌症復發病逝。</p><p>賣樓賺到笑</p><p>大細契紅到發紫，更成為狗仔隊追訪對象。對於有雜誌影到司棋姐去睇千呎豪宅，佢噚日話睇樓已經係早排嘅事，搵千呎嘅屋係因為佢有養狗，加上收收埋埋好多雜物，所以想搬間大啲嘅屋。<br> 近排有報道指司棋姐之前生活坎坷，佢就話：「我唔希望有記者咁樣label人。」<br> 至於細契呢排都成為狗仔隊跟蹤目標，日前佢就被偷拍到同陳寶珠飲茶之後去買衫，報道仲話佢因為炒樓勁賺，所以𠵱家過住闊太嘅生活，細契話佢完全唔知買衫當日畀人偷拍，仲講笑咁話：「最緊要影得我靚，同埋唔好揀啲肉酸嘅相嚟登！」問佢係咪炒樓，細契話：「我從來冇炒樓，只係當年移民賣樓，賺咗啲啫。」</p></body></html>