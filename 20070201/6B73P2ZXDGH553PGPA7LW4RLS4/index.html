<html><header><meta charset="utf-8"><title>林熙蕾入圍嚇一跳</title></header><body><h1>林熙蕾入圍嚇一跳</h1><p>一眾獲金像獎提名的演員，昨日得悉入圍名單均興奮莫名。憑《父子》競逐最佳女配角的林熙蕾在電話中說：「我很開心，但也嚇了一跳，我接戲是因為喜歡劇本，從沒想過會入圍，這一切都是導演的功勞，因為他要拍到滿意為止，最終才能入圍。」</p><p>張家輝：吳澋滔最強</p><p>任達華憑《黑社會以和為貴》爭男配角，他說：「心情好緊張，雖然開心可以憑《黑社會》提名男配角，但就好失望《放．逐》一個（演員）提名都冇，大家拍得好辛苦，又做得好好。」憑同片競逐男配角的張家輝則說：「聽到消息好開心，當初拍《黑社會》時間好長，真係幾辛苦。我覺得今次最強對手係吳澋滔，個角色好啱佢做，發揮得好好。」<br> 分別憑《伊莎貝拉》和《妄想》競逐影后和女配角的梁洛施則說：「好開心，估唔到同時間有兩個提名，《伊莎貝拉》帶畀我好多，我對女配角獎嘅信心大過女主角。」<br> 採訪：李全</p></body></html>