<html><header><meta charset="utf-8"><title>REVIEWS電腦：長氣富士通S7111<br>連煲3套戲</title></header><body><h1>REVIEWS電腦：長氣富士通S7111<br>連煲3套戲</h1><p>現實中，十個有九個人唔會用手提電腦周街睇戲。我哋講煲碟，其實只係一個表達方法，並唔係叫你咁做，你做咗，都唔好話係我哋教你。富士通LifeBookS7111電池最長備用時間可長達10.2小時，如果用來Fullpower煲碟，可以睇到3套DVD！<br><br>記者：許福合<br>攝影：陳偉強<br>ImageGirl：Mandy</p><p>原裝電睇足4個鐘</p><p>S7111大賣高效能，內置處理器用上IntelCore2DuoT7400雙核心設計，配合埋電源運算管理，以低電源發揮最高效能，據官方資料，電池使用時間長達10.2小時，對於要經常拎住Notebook周街走嘅人就好方便，足夠支持一整日戶外工作。<br> 為咗實試S7111究竟有幾長氣，筆者就拎咗片長約1小時15分鐘的《阿笨特務》DVD試片，由叉滿電開始播放，播完3次後，電源大約餘下1/8，第四次播碟時，睇咗20分鐘就電源用盡，計計埋埋接近有4小時播片時間，因為播DVD用電頗大，有呢個成績實在唔錯，對比一般Notebook可以支持播到2個半鐘，S7111響電源方面可以話非常突出！</p><p>3D遊戲差啲</p><p>S7111用料唔錯，惟獨顯示卡差啲，用Intel945GMExpress顯示晶片，若然玩3D遊戲解吓悶，效果就唔理想。其實S7111要慳電，所以放棄超食電3D圖像晶片。<br> 不過，2GBDDR2記憶體令播片畫面無斷續情況，S7111用嘅係可以燒埋碟嘅雙層SuperMulti燒碟機，可以將資料燒錄到DVD備份。<br> 見到富士通Notebook，可能唔少人都有貴價機印象，S7111亦保留呢個「傳統」，開價$20,880，不過以名廠機來講，加埋有齊晒指模認證同藍芽等功能，條數都喺番度喇！</p><p>實用功能逐一數<br>讚:戶外睇DVD清楚</p><p>喺戶外睇最怕個芒黑晒，S7111就無呢個問題，放隻《阿笨特務》入去試睇，連阿笨啲皮毛都睇到，Model仲話「又播得幾順喎！」</p><p>讚:VoIP視像通話要用《Skype》</p><p>有朋友仔去咗外國，好掛住佢，利用S7111就可以向遠在外國嘅親友「面對面」拜年，內置VoIP通話功能，加埋《Skype》等軟件，就可以日日煲粥。</p><p>彈：指模鎖機方便但無謂</p><p>成日要拎住Notebook周圍走，當中重要嘅文件同個人資料，S7111就有幾種方法保護，首先最方便嘅係指模認證，再配合BIOS鎖、防盜同硬碟鎖，遇到特務阿笨都唔驚。</p><p>平：內置記憶卡槽只有4合1</p><p>相機影完嘅相，要過相亦好方便，機身內置有4合1讀卡槽，可以直接讀到SD、MS、MSPRO同xD卡，不用外置讀卡器咁麻煩。</p><p>Profile</p><p>處理器：IntelCore2DuoT7400<br> 記憶體：2GBDDR2<br> 硬碟：120GB<br> 顯示：14.1吋XGA<br> 光碟機：雙層SuperMulti<br> 無線網絡：802.11a/b/g<br> 體積：306×248×33.5mm<br> 重量：1.8kg<br> 查詢：富士通（31012898）<br> $20,880</p></body></html>