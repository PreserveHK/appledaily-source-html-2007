<html><header><meta charset="utf-8"><title>五月天禡牙宴派錢</title></header><body><h1>五月天禡牙宴派錢</h1><p>香港唔少公司行號都陸續舉行春茗，台灣就興食禡牙。前晚五月天、梁靜茹同周華健一班歌手去咗台北一間飯店，參加所屬公司嘅禡牙宴，仲拎錢出嚟抽獎㖭，五月天隊員石頭（圖）就最闊綽，同老婆捐完又自動加碼，總共捐咗15萬台幣（近4萬港元），五月天成隊人加埋共出咗50萬台幣（約12萬多港元）。</p></body></html>