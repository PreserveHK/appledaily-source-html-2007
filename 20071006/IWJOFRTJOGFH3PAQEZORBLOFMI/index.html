<html><header><meta charset="utf-8"><title>中股毒 - 畢明(廣告腦作總監/影評人)</title></header><body><h1>中股毒 - 畢明(廣告腦作總監/影評人)</h1><p>36，24，36。直接聯想，以前風光如畫色心起，是女士三圍的性感數字；今日窮心未盡錢揞眼，是股票開市中午收市的三段價格，波幅洶湧，同樣sexy。可以令人心跳加速，肉緊充血（個腦呀），魂牽夢縈，開心到發花癲；魂飛魄散，嚇到你無能。<br>今日講故……敢寫包單，一聽之下，全香港沒有人以為你要講一個故事。幾百萬人，連自由行、連你隻狗佢隻雀街口隻曱甴，都自動波急不及待對號入座以為你話「港股」。<br>講香港的故事，你我都聽過。相傳，有一個神奇故事：炒股一個月，勝做十年工！Yeah！炒出彩虹，一世唔使窮！<br>此時此地，今生今世，先到先得，如癡如醉，要生要死，越炒越有，無法無天，不明不白，以訛傳訛，可歌可泣，十吓十吓。自作自受。&#13;</p><p>幾個冧把，幾個銀碼，幾翻又翻幾番，幾unbelievable。同樣買號碼，易過中六合彩。錫晒388、2628、3328，最憎8。<br> 三個深水埗師奶，四個維園亞伯轉行做金魚缸亞伯，五天亡命股票行，六神無主七嘴八舌問道於財經演員，九唔識七照買可也，十個巴仙利潤嫌少。&#13;</p><p>一萬點變二萬點上三萬點，四萬陳參選干吾底事？！<br> 中國經濟是港股春藥。中國概念可能是大鱷玩偷換概念。<br> 香港始終有你，泡沫爆破有期，看你中招定佢吃蕉。<br> 大有錢佬贏大錢飄飄然唱好唱大火上加油充當股壇啦啦隊。<br> 大財團機不可失執輸行頭使出吸星大法配股抽水。<br> 政府入市曲線托市間接送你一程。<br> 這樣的股市有今生冇來世搏咗先算！<br> 但不懂投資為股靠估如鬼故根本是中了蠱毒。&#13;</p><p>股市，像一隻妖精，誰有唐僧的定力，可以頂得住她那千嬌百媚蝕骨銷魂的魔力？那些亢奮的股價，high爆的指數，出盡渾身解數放電，你道高一尺它屢創新高。股市，像邪教，男女老幼奮不顧身入教獻身做義和團。如有天眼望落這片香港凡塵，會否見沖天牛氣實為妖氣沖天，世人則個個面泛紅霞，財迷心竅失去理智，爭在未人人剝光豬裸跑。<br> 蒼生一同在無邊股海極樂，吸食着股市五石散、財經海洛英。大家一齊「隊」！<br> 說股壇必勝法是克服"GreedandFear"，眾生火裏來火裏去，爭先恐後抽新股追落後擁龍頭捧新貴炒消息，爭因為greed，恐是fear，如何能勝？&#13;</p><p>中國經濟永遠向上你敢不敢信。只升不跌的瘋市卻不玩白不玩。投資定100倍PE？與其過澳門搵威尼斯人，不如搵俄羅斯輪盤個friend──玩「俄羅斯輪股」，你一手，我接手，賭運，砰！北水南調，之後可能大江東去。他朝兩亡煙水裏。<br> 其實個個一邊癲一邊頭上晃着一把強烈的朝不保夕不安全感。無奈都貪，貪那幻影財富。幻影財富，勒死了工作快感，趕絕了職業上進。實幹實業實務，睬你都傻。可唔可以兩個月賺九倍先？<br> 明知，財富基礎那麼虛浮，可堪依賴的憑據如此孱弱，一邊賺一邊覺得不真實。誰都心知肚明，這是個謊言。但香港人，相識多朋友少關懷缺，營養多食物美身體差，美女性格醜，靚仔修養爛。沒人想做生活的鬥士，太辛苦，大把人做愛情的逃兵，比較易。<br> "Ifyoutakeawaythelieoflifefromanaveragehuman,youtakeawayhishappinessatthesametime."，易卜生在《TheWildDuck》所說那「救命的謊言」，其實很攞命。清醒地痛苦，無知地快活，謊言中苟安。點揀？或許，解股毒，唯知足，就能不貪不懼。&#13;</p></body></html>