<html><header><meta charset="utf-8"><title>數碼達人：《異魂》識聽鬼話<br>六軸手掣專吸猛鬼</title></header><body><h1>數碼達人：《異魂》識聽鬼話<br>六軸手掣專吸猛鬼</h1><p>細數恐怖遊戲，經典如《BioHazard》、《零》甚至《SillentHill》，通通大搞氣氛，一旦過度投入，隨時嚇個半死！中文版《異魂傳承》（簡稱異魂）正式登場，日版鬼怪噏乜今勻水落石出，但最過癮係扭盡PS3手掣六軸特性，捉鬼時手掣要好似釣魚咁大力向上「扯」，玩角力咁款，趁哈囉喂未到，發個天師夢又何妨！<br><br>記者：陳國輝</p><p>故事大綱</p><p>因一個匿名電話及來自死去多年嘅親人書信，令一位靈異雜誌記者來到一條已荒廢嘅村落，更旋即發生一連串靈異現象，穿梭於充滿幻想生物與亡魂嘅異界，迫使他們不惜借助獨有的特異技能，打倒敵人並解開箇中玄機。</p><p>童話式人物唔血腥</p><p>唔見血、冇喪屍嘅恐怖遊戲，咪以為驚極有限！其實《異魂》一開始由海邊小村莊出發嗰陣，筆者已玩到有啲毛管戙！例如聽到夜闌人靜嘅貓頭鷹叫聲，以及由微風吹動嘅樹木沙沙聲，在沒有BGM（背景音樂）情況之下，反而更真實可怕！但繼續玩落去，會漸漸發現脫離像《BioHazard》那種嚇你一跳的情節，尤其畫面方面，無論人物設定抑或場景佈置，均充滿童話式格局，特別係怪物設計非常夢幻古怪，如蜜蜂、大笨象「演變」嘅幽靈，甚至外形如坦克車嘅Boss敵人等！睇完可能得啖笑，夜麻麻玩唔使專登搵人陪啦！
</p><p>鬼魂變色一扯到手</p><p>每隻驚慄Game幾乎都玩電鋸，最好劈到對方甩頭甩骨、血肉模糊先至爽快。但呢項另類喜好唔係人人都鍾意，玩《異魂》就可避過呢一劫，雖則係動作冒險Game，但主角係一名雜誌記者，需要四圍採訪，向途人同怪人收集情報。好彩係《異魂》中文版熱辣登場，解謎過關易得多，唔怕盲摸摸過關。<br> 最值得講係PS3六軸手掣，戰鬥時畫面右上角會有一行敵人嘅「魂」，根據敵人Level，共分為4種顏色，只要用六軸掣將「魂」嘅顏色轉成紅色，就可以用手掣向上「扯」（好似有魚上釣咁），將怪物靈魂抽出嚟，吸收其能力，感覺幾新鮮㗎！不過，好多網友唔明點玩，如面對黃魂嗰陣，原來要將手掣左右傾斜，令「魂」保持正中，想玩得叻，真係要操多啲先得！</p><p>PROFILE</p><p>名稱：《異魂傳承》<br> （中英文合併版）<br> 機種：PS3<br> 發行：SCE<br> 類型：動作冒險（A.AVG）<br> 遊戲人數：1人<br> 操控：六軸感應<br> 語言：中、英<br> 售價：$328</p></body></html>