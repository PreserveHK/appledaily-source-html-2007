<html><header><meta charset="utf-8"><title>新車A-Z：HforHondaS2000<br>平民本田變貴公子</title></header><body><h1>新車A-Z：HforHondaS2000<br>平民本田變貴公子</h1><p>凌晨3點，我從窗口望落樓下馬路，一支煙時間，見到一架陳年飛仔EG9唔理人感受，開大窗口轟着古巨基經過，再嚟一架黑色7人車Stream，仲有架加包圍Jazz同一隻白羊Forza250。冇呃你，5分鐘，5架。喺香港，Honda就係咁普及咁大眾化，所以H字頭代表當然係佢。不過，平民也有變身公子時候，就如呢架末代S2000。<br><br>文：嘴嚼爺　<br>攝影：陳盛臣　<br>Model：Joanne</p><p>陳法拉唔好嘥
</p><p>S2000係近年Honda車系中極少見嘅高性能開篷跑車，猶記得當年推出時嗰份震撼絕非本田傳統「飛型車」可比，格調三級跳。黑色車身唔算搶眼，但開篷後一雙紅色桶椅，令人雙眼發光，㩒掣撻車極有超跑風範，喺旺角走轉，收視率絕對不比歐洲寶馬Z4差。廿秒電動開篷遇到失魂雨都可以應到急，但揸得S2000，唔開篷暴露一下，等於陳法拉着樽領衫咁浪費。</p><p>等待絕版成經典
</p><p>性能方面，S2000亦唔輸蝕，第二代改用2.2公升引擎，加上本田成名VTEC技術同6前速手波，242匹馬力數字上實際上一樣飆得起。靈巧車身加上後輪驅動，耐不耐揸出街應該有排未玩得厭。<br> 論花巧論設備，S2000落到足，未能大受歡迎原因可能係車價問題，始終本田市場定位較大路，比着你係有錢仔都未必會買S2000，日日代步又斷估唔會比幾廿萬買架雙門開篷辣跑。<br> 所以，有傳呢架將會係末代S2000。絕版有價，S2000要成為經典，睇嚟只有呢個方法。</p><p>HondaS2000規格
</p><p>引擎：2,156cc直4DOHC配VTEC<br> 馬力：242匹/7,800rpm<br> 扭力：22.5kgm/6,500-7,500rpm<br> 傳動：6前速手動，後輪驅動<br> 車輛提供：富利堡（28776700）</p><p>本田個仔係無限</p><p>本田成立於1937年11月，開業初期只係一間生產汽車零件活塞環的公司，品牌名稱來自創辦人本田宗一郎的姓氏。「無限」則是本田專用改裝部子公司的名稱，而這間公司更是本田宗一郎大仔本田博俊開設的，於91年更接收本田F1引擎技術開始成為引擎供應商。</p><p>東洋法拉利</p><p>NSX是本田在91年推出的車款，在05年正式停產。推出時以法拉利328GTS為假想敵，用上3,000c.c.V6中置引擎，可輸出280匹馬力，推出初期有人形容為東洋法拉利。可惜受日本法例所限，多年來只能一直維持280匹馬力，在九十年代初和法拉利的328及348可能不相伯仲，但隨着時代轉變，NSX漸失去賣點。</p><p>杜Sir愛Accord</p><p>本田形象較平民化，明星未必吼，但細心網友發現，原來大導演對本田Accord情有獨鍾；如當年勇奪金馬獎最佳導演獎的《槍火》中，後巷力戰狙擊手那幕，林雪怕羞話唔識揸嘅就係97年Accord。其他例子還有《孤男寡女》，劉華便對着自己的Accord納悶，而《大事件》中張家輝駕的也是97黑色Accord。</p><p>Honda進軍表參道</p><p>Honda原來好Fashion，當然唔係講緊MK仔人人一件黑底白字嘅「無限Tee」，而係Honda電單車部原創品牌Hfree。本身在裏原宿開店的Hfree，今年2月更進軍東京另一潮流據點表參道，店內有大量新潮服飾售賣，更展示如Clubman等Honda電單車，潮友biker必到。<br> <br> 網址： http://www.honda.co.jp/SHINICHIROARAKAWA/topics/ </p></body></html>