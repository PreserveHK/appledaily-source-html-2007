<html><header><meta charset="utf-8"><title>中環在線：建行員工分認股權 - 李華華</title></header><body><h1>中環在線：建行員工分認股權 - 李華華</h1><p>今時今日，員工基本人工加幅，再唔係打工仔嘅焦點，反而每年派幾多花紅同認購股權，先至係戲肉，內地企業都唔例外，好似準備回歸A股嘅建設銀行喺公告話，已經實施第一期員工股權激勵方案，符合資格嘅27萬員工，可以認購並獲分配合計8億股股份，以上個禮拜五建行收市價5.85元計，呢批股份涉及價值達46.8億銀。<br> 不過，建行激勵方案嘅資金由員工自願拎出，而唔係國際銀行咁，由行方喺盈利撥出，員工自願出資嘅比例，係員工上年度稅前工資額嘅5至10%，激勵基金由建行按當年淨利潤增幅為基數，按一定比例計算提取，每年提取嘅激勵基金數額，唔可以超過當年度建行淨利潤嘅5%，股份分配包括認購同獎勵。<br> 較早前內地A股萬科，其董事長王石嘅07年度薪酬，亦因經修訂後嘅股權激勵方案，而有望接近6000萬元人民幣。<br> LiWaWa@AppleDaily.com</p></body></html>