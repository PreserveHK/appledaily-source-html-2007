<html><header><meta charset="utf-8"><title>金手指：和黃3有救　你今日先知？ - 孫柏文</title></header><body><h1>金手指：和黃3有救　你今日先知？ - 孫柏文</h1><p>上個禮拜五，和黃（013）升咗6.3%，收83元，六年新高。買咗真係三年又三年。<br> 升得咁勁嘅原因，我諗係因喺禮拜五相繼有瑞信CreditSuisse同埋美林MerrillLynch出報告挺和黃。孫柏文作為特區絕無僅有、叫大家「一注獨贏買和黃」嘅財經口水佬，當然第一時間睇睇啲報告講乜。<br> 一睇，就發覺原來兩份報告都話和黃嘅3G電訊業務有救，而3有救嘅原因，就係因「數據服務」增長應會非常強勁。「數據服務dataservice」究竟係乜？咪就係用手機上網囉！</p><p>吹水唔抹嘴</p><p>講電話、send短訊等嘅活動，消費者將會全面靠上網做，所以根本無可能有額外收費，如果無線電訊公司早啲覺悟，簡簡單單專注「無線寬頻上網服務」佢哋就有機會突圍。<br> 和黃嘅3喺舊年11月宣佈推出，有如大家屋企寬頻上網服務咁簡單、易明嘅「無線寬頻上網服務」。呢個收費文化大革命就叫做X-Series，我記得和黃CFO陸法蘭宣佈之後嗰日，我就第一次叫大家「一注獨贏買和黃」。因為我信X-Series會救番3，而3一冇事，和黃股價仲唔升？<br> 不過我記得當時，好多分析員對X-Series隻字不提。就算有講X-Series嘅報告，都話作用不大，有個我唔記得乜名嘅分析員，直情話X-Series係個「gimmick」花招。6蚊就可以買份《蘋果日報》，真係唔知要幾多錢先可以睇到嗰份報告。<br> 講真，真係唔可以怪今時今日啲分析員，唔睇啲電訊公司嘅新服務或收費模式。因為以前睇新服務、產品，繼而叫大家去買電訊股嘅分析員，已經喺dotcom泡沫爆破之後炒晒，仲要被批評為「吹水唔抹嘴」。今時今日啲分析員「好實在」，淨係睇數，亦引以為榮。我諗淨係得番啲睇AppleInc嘅分析員，先至睇新服務、產品究竟係乜，出買賣建議。&#13;</p><p>重申買和黃</p><p>今日，孫柏文重申一注獨贏買和黃，維持強力買入建議，目標價100元，有效至今年11月21日。<br> 後記：可能因我以前係一個石油分析員，《金手指》一欄其實講過好多資源股，不過好多時，喺街見到啲fan屎，佢哋往往只記得我貼過一隻股票，就係和記黃埔。呢個真係BlueOceanStrategy嘅textbookcase。<br> 金手指網誌： http://phatdat.blogspot.com <br> </p></body></html>