<html><header><meta charset="utf-8"><title>窩輪搏擊：追和黃輪9174博得過 - 俊樺</title></header><body><h1>窩輪搏擊：追和黃輪9174博得過 - 俊樺</h1><p>花旗上禮拜五好掂，股市升、油價升、金價都升，連CNBC嘅主播都講到好興奮，國內股市上禮拜五喺絕地反彈，斷估反彈都唔會咁短癮，港股一舉突破22500關，藍籌股好似要吐咗一啖好耐嘅鬱悶氣咁，如果掃得狠，恒指今日就已經可以逼近23000關。<br> 睇吓呢幾日啲財經版，大家就知道大行對長和系幾有憧憬，個個話長實（001）落後，和黃（013）嘅3G業務有起色，當然唔少得擦吓誠哥鞋，話佢好醒目，之前一段時間密密增持，𠵱家仲唔肥仔過肥仔！&#13;</p><p>和黃C輪9174：啲藍籌股耷咗咁耐，party啱啱開始，起碼都會升多幾日，無論從成交、走勢、消息同情緒，都係買長和最值博，𠵱家大行話和黃3G嘅EBITDA有機會唔使見紅，只係呢樣嘢都可以炒高20元，唔怪得知大行話和黃股價睇100元，和黃上禮拜五升咗上嚟83元，再升嘅空間好吸引，一於買啲和黃C輪9174。隻輪上日報收77仙，槓桿率10.8倍（有效8倍），正股升上100元，9174會喺2.30元樓上，就算正股升到90元，隻輪都有近8成升幅，正股跌穿80元止蝕。</p></body></html>