<html><header><meta charset="utf-8"><title>散戶連線：國壽豈是池中物　一遇藉口便炒上</title></header><body><h1>散戶連線：國壽豈是池中物　一遇藉口便炒上</h1><p>吽咗半年嘅中國人壽（2628）噚日終於發威，創歷史新高，衝破30蚊阻力關口。《香港討論區》嘅網友都雀躍萬分，原來前日已經有網友占咗個卦，話國壽好快見30蚊：「『國壽豈是池中物，一遇藉口便炒上。－嘢就見30財，到你想買三拾五』，以上卦象，十日必現，爸打有買好趁手。」</p><p>下個目標睇40蚊</p><p>有貨喺手嘅Jwfai話：「等咗咁耐，終於爆上，熱烈祝賀2628升破30蚊！7月再見35蚊，目標價50蚊，有貨要繼續支持！」<br> Amjrei就冇咁大貪：「等到頸都長先升番，下一個目標應該係40蚊。」<br> 買咗國壽Call輪嘅Yiki_Katie就賺到笑：「手上有3555同7814兩隻國壽輪，一直冇被震走，家吓終於等到曙光贏錢，睇佢仲會係咁升。（註：噚日分別升咗五成及一倍）」但Wong0630就冇咁好眼光，「放早咗隻Call輪，前後半個鐘賺少6000幾蚊，好唔抵。」<br> Evian999就飲恨冇上車，白白錯過賺錢嘅機會。Sytang亦好無奈：「買佢又唔郁，放咗佢就升。」Meii就酸溜溜咁話：「隻壽仔一個月升咗5蚊，小心食飽咗要屙呀！」<br>  http://www18.discuss.com.hk/viewthread.php?tid=4663405&amp;highlight=2628 </p><p>報料站</p><p>歡迎提供網上財經趣聞，資料一經採用，酬100元。<br> 請附姓名、電話及電郵地址，交business@appledaily.com</p></body></html>