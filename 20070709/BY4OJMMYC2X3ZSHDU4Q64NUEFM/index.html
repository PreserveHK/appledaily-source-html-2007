<html><header><meta charset="utf-8"><title>股場放大鏡：零售股爆升六福水漲船高 - 歐陽風</title></header><body><h1>股場放大鏡：零售股爆升六福水漲船高 - 歐陽風</h1><p>近排若干本地零售股忽然有資金炒上，最明顯莫過於東方表行（398），最近5個交易日，股價由2.20元急升至3.88元，升幅達76%，喪升背後有乜消息支持？翻查最近公司所發通告，除咗不明股價升因之外，上月公司曾私人配售認股證，可於未來30個月內以每股1.81元認購新股，涉及5500萬份股權證。<br> 假如認股權證獲行使，公司可集得資金近1億元。通告話發認股權證係為咗發展國內分店，過去1年集團已在國內增設11間分店，管理層正嘗試開發中國零售市場並以此為長遠目標。由於每份認股證成本只係0.02元，股證持有人上月購輪後即賺，近期升得咁急，賺得仲勁。<br> 一講話沾上內地零售概念，東方表行PE就由10倍升至16倍幾，似乎炒得有點過火，講內需概念，同業中以六福集團（590）最為實在。六福集團早已發展國內業務，去年9月底止在內地的六福品牌店已增加至220間，內地店舖絕大多數是以特許經營的方式開設，因開業成本較低，加上已具相當品牌效應，故此已輕易建立全國零售網絡。六福去年底因業績而被市場重估，但今年4月以來變成橫行穩步向上，有得炒水漲船高效應。</p><p>先施錶行都追落後</p><p>唔知係咪睇住東方表行升咁多，上星期五先施錶行（444）都有買盤追落後，上周五一度升逾5成，收市升24%。此股05年10月上市後好快已經潛水，去年10月更加曾跌至0.54元低位，但係年幾以來嘅跌幅，呢兩個月嘅升幅已經補番有凸。該公司早前公佈之去年度每股盈利10.7仙，現價PE約13倍，表面上唔算貴，但係此股一向成交疏落，股價波動自然特大，未必合一般散戶。</p></body></html>