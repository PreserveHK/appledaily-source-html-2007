<html><header><meta charset="utf-8"><title>BenQX800影相聽歌拍片<br>9.8mm最薄</title></header><body><h1>BenQX800影相聽歌拍片<br>9.8mm最薄</h1><p>一向走大眾化路線嘅BenQ數碼相機最近有新成員，推出最新X800，繼承同系列以超薄機身做賣點，新機同樣走輕盈路線，機身最薄處只有9.8mm，非常薄身，而功能方面並無因為機身縮水而減少，反而加入MP3播放功能，加上原有影片播放，打破一般卡片相機傳統，卡片相機都可以好勁㗎！<br><br>記者：許福合<br>攝影：王文忠</p><p>紅黑色任揀</p><p>玩相機嘅人最怕一機到手，膠感太重，呢部X800就完全無呢個問題，機身據講用上高強度不銹鋼質料，夠晒輕之餘，硬度更係非常高，確保用家「粗用」都唔使擔心，另外最值得講仲係機身超薄，最薄處只有9.8mm，而最厚亦只有14mm，保證放落牛仔褲袋都仍然好輕鬆，方便愛玩Snapshot玩家隨時拎出即興影相！X800將會有兩種顏色機身可以選擇，分別係黑色同紅色，黑色專業味較重，紅色就比較搶鏡，趁住聖誕將至，買來當作聖誕禮物亦係個唔錯選擇！</p><p>29種拍攝模式</p><p>超薄機身X800功能仍然好齊全，機背設有3吋LTPSLCD，以顏色鮮艷為賣點，光度尚算不錯，而目錄內亦有屏幕亮度調校，視乎用家喜好。另一個用家最關心，當然係光學變焦能力，同好多卡片相機一樣，X800亦都係採用潛望式鏡頭，提供3倍光學變焦能力，變焦速度以卡片相機來講，亦已相當唔錯。而時興嘅防手震及臉部對焦系統亦已經內置，最高可追蹤多達九個人臉拍攝，人像拍攝就簡單方便好多。若然仲想簡單啲，內置29種預設拍攝模式，由人像、風景、寵物都已內置最佳拍攝設定，用家「埋位」就可以拍到靚相！
</p><p>多媒體播放</p><p>影相之外，X800仲可以當做多媒體播放器，機頂有拍攝及影音播放鍵，可以簡單於兩個模式間轉換。當聽歌時，屏幕會顯示歌曲時間及歌名等資料，介面簡潔，試睇相機內嘅MPEG4檔，影片都算暢順。有咁多多媒體功能，記憶卡當然不可缺少，X800本身內置有12MB記憶體，特別之處係可使用MicroSD卡，與傳統相機採用SD、CF、xD卡不同，相信係要配合輕巧機身所作選擇。</p><p>1‧機身咁薄，啱晒愛玩Snapshot玩家。</p><p>2‧跟機附有耳筒，紅機配白色，而黑機就會有黑色耳筒。</p><p>3‧機身厚度最薄只有9.8mm。</p><p>4‧潛望式鏡頭，有3倍光學變焦能力。</p><p>5‧平面睇機身亦只係比八達通大些少。</p><p>6‧機背3吋LTPSLCD，目錄內可調校光暗。</p><p>7‧機頂有快速鍵，可從拍攝及多媒體播放間轉換。</p><p>8‧採用MicroSD卡嘅數碼相機，都算少見。</p><p>9‧音樂播放時，可顯示中文歌曲資料。</p><p>10‧影片播放介面同音樂相近，並且會自動隱藏。</p><p>Profile</p><p>感光元件：800萬像素CCD<br> 變焦：3倍光學、4倍數碼<br> 記憶卡：MicroSD（內置12MB）<br> LCD：3吋<br> ISO：100/200/400/800/1600/3200/4000（影片）<br> 電源：專用鋰電池<br> 體積：100×63.7×9.8~14mm<br> 重量：130g<br> 查詢：BenQ（23306929）</p></body></html>