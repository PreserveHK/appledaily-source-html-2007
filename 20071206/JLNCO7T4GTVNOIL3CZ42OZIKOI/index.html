<html><header><meta charset="utf-8"><title>AGS2007優先場<br>HotCha拍細哨跳森巴</title></header><body><h1>AGS2007優先場<br>HotCha拍細哨跳森巴</h1><p>緊接XB360公佈多款新Game之後，跟住又到一年一度「亞洲遊戲展」（AGS）喇！本月22號先正式埋位，但SCEI已急不及待將資料公開，更有模擬試玩台俾傳媒感受，最熱鬧首選《WE2008》，原來3人女子組合HotCha唔止識唱歌跳舞，仲玩埋PS3拍攝功能，將自己Key落巴西隊，陪細哨踢森巴足球！<br><br>記者：陳國輝<br>攝影：梁細權</p><p>奪面三雌　FaceOff落場
</p><p>仲講PS3《WE2008》點玩法已開始有啲膩，就連HotCha一場嚟到，都話要試吓將自己個樣變成足球員，同細哨做隊友踢波！就算你屋企有PS3，亦未必配備呢隻Cam仔，玩法好簡單，喺遊戲主介面「CreatePlayer」一欄影低自己個樣，電腦就會立即掃描成3D圖象，就係咁，你就變成一名世界級足球員喇！不過SCEI表示，正考慮AGS當日會否加入呢隻Cam仔俾公眾人士試玩，假如冇都唔緊要，現場還有「WE11足球場」，除咗試玩新Game，自認高手的話更可參加「NowTV球王盃」，勝出有獎品㗎！</p><p>實試《GT5P》　搶軚好過癮
</p><p>另一大作唔使多講，梗係自家作品《GT5Prologue》！連接埋幾部機一齊比賽實唔少得，AGS當日更配備GT5專用CarSeat，坐喺跑車真皮梳化上狂飆，感覺零舍唔同；至於Controller方面，PS3首個專用軚盤亦喺AGS首次曝光，由Logitech設計，同樣採用真皮物料，而波棍、腳踏等Detail位仲設計得鬼咁認真；落場正式試玩，本來《GT5P》已經好難揸，加埋軚盤之後，到劈彎、衝落沙池嗰陣，玩家仲要不斷搶軚，唔預先劈多兩圈練習吓，恐怕要極速因手軟離場！</p><p>預先睇PS3大作<br>《小小大星球》</p><p>結合多人一齊玩嘅解謎遊戲，玩家需要有團隊精神，加上畫面人物好Cute，男女仔都會鍾意。</p><p>《薄霧》
</p><p>屬第一身射擊遊戲，已出XB360及PC版，玩家將扮演裝甲兵部隊，與游擊反叛軍組織對抗。</p><p>《DevilMayCry4》
</p><p>由Capcom開發嘅動作系列遊戲之一，故事採用雙主角發展模式，仲結合《Biohazard》嘅遊戲特色。</p><p>《魔界戰紀3》
</p><p>屬戰略角色扮演遊戲，除延續包圍攻擊、聯合攻擊之外，還追加攻守皆宜嘅叠羅漢「塔攻擊」。</p><p>《真．三國無雙5》
</p><p>今集繼承系列作的戰略動作類型，並加入全新的「連舞系統」，令戰鬥時更激烈、更具臨場感。</p><p>《刺客教條》
</p><p>遊戲最特別之處係玩家需扮演一名刺客，再唔係遇佛殺佛嘅大英雄，你仲會見識到非一般特殊武器。</p><p>「2007亞洲遊戲展」資料
</p><p>機種：PS3、PSP、PS2<br> 遊戲總數：約55款<br> 總試玩台：約162部<br> 日期：12月22-25日<br> 地點：香港會議展覽中心</p></body></html>