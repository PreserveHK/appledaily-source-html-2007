<html><header><meta charset="utf-8"><title>型事專輯：G-Shock25周年黑勢力<br>金眼仔最搶手</title></header><body><h1>型事專輯：G-Shock25周年黑勢力<br>金眼仔最搶手</h1><p>話長唔長，話短唔短，原來G-Shock明年4月25歲生日。CASIO事先聲明要大搞，今年5月31日就已經推出5隻DawnBlack25周年紀念版手錶，全復刻自最受G迷歡迎的元祖款式。幾經辛苦，香港終於有舖成功返貨，店員透露最多人訂係「金眼仔」Frogman，而唔係歷史更悠久的5500或者5600。<br>記者︰陸俊雄<br>攝影︰譚盈傑</p><p>5新貴先登場</p><p>雖然下年4月先係G-Shock25歲生日，但基於今年又係CASIO50歲大壽，所以日本方面已經開始做勢，推出5隻名為DawnBlack的黑色紀念版手錶。呢5隻黑勢力，復刻元祖款式，包括經常與唔同品牌crossover兼收藏者眾的DW-5600、當紅潛水錶Frogman、比5600更早面世的DW-5500、89年首次出現的行針G-ShockAW-500，同在06年才出第一隻的Mudman。起初以為DawnBlack中，復刻自DW-5600C的GW-5625AJ最為搶手。點知錯晒，從日本返貨的阿Lee話︰「當然係『金眼仔』Frogman啦，來貨已經貴，一年後仲更加唔只呢個價。」</p><p>95年Frogman最貴過萬</p><p>玩潛水錶係大勢，ROLEX有Submariner，而G-Shock就有Frogman，最貴屬95年DW-8200B，當時賣23,000日圓，現在市價升至港幣$12,800。蛙王咁值錢，皆因佢係專門設計畀蛙人用，有圓形秒圈計時，俗稱「金眼仔」，亦係品牌的200米防水錶中，第一隻取得國際驗證，加上年產量少，係G迷同炒家的寵兒。</p><p>雖為「金眼仔」搶盡風頭，但商台Leo只愛DW-5600，還收藏咗6至7隻︰「我最鍾意隻紅底20周年版，近期有同事都想買番，但價錢已經貴一倍。我知25周年有新錶出，如果有5600，梗係買喇！」
</p><p>前身為「燈膽仔」</p><p>蛙王厲害，但93年的DW-6300-1A其實至係Frogman前身，圓形秒圈計時由佢開始，當時隻眼仔唔係金色，亦非夜光燈照明，而是用燈膽，所以又有「燈膽仔」之稱，現已停產。</p><p>G迷盡投Frog氏門下</p><p>售賣點</p><p>InWatch（23889963）	<br> 地址︰旺角信和中心地下36號舖<br> <br> HitWatch（27700277）<br> 地址︰旺角信和中心地下32號舖</p></body></html>