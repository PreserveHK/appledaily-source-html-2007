<html><header><meta charset="utf-8"><title>球彩俱樂部：皇馬必拼有「薩」冇賠 - 阿鵬</title></header><body><h1>球彩俱樂部：皇馬必拼有「薩」冇賠 - 阿鵬</h1><p>西甲仲有兩輪，皇家馬德里同巴塞隆拿依然鬥得燦爛，兩隊今晚若有任何差池，後面嘅西維爾就有機可乘。所以呢兩輪投注西甲，就要揀要爭標同護級嘅隊伍，起碼鬥志唔使懷疑。<br> 薩拉戈薩主場迎戰皇馬無疑係今晚重頭戲，由於馬德里體育會同維拉利爾追趕，為保住下季歐洲足協盃參賽資格，薩拉戈薩喺餘下兩場絕不能放軟手腳。<br> 薩拉戈薩今季勝在主場夠勁，至今只係輸過兩場，喺西甲主場成績排第4，贏過西維爾、維拉利爾、馬體會同巴塞。踏入07年都未輸過，連續保持10場不敗，主場勝出率接近七成，齋捧佢哋主場都搵到啖食。不過今場嘅對手係皇馬，勝算可能受影響。<br> 皇馬已經連贏咗6場，最特別係今季主場都唔及作客咁好，作客勝出率有六成，係目前西甲嘅「作客王」。今場對皇馬爭標非常重要，若果失分，俾巴塞同西維爾殺上嚟就弊。為免節外生枝，皇馬實行搏到盡，唔會攞個西甲冠軍嚟「校飛」。<br> <br> PHONE波熱線：1831678<br> 開放時間：11:00pm-12:00am、2:20am-5:00am<br> <br> 阿鵬<br> 有線球彩台主持<br> 電郵：soccer64@cabletv.com.hk</p></body></html>