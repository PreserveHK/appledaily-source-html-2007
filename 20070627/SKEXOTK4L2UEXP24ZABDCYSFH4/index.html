<html><header><meta charset="utf-8"><title>新機地：全程唔㩒掣<br>一支筆　篤爆機</title></header><body><h1>新機地：全程唔㩒掣<br>一支筆　篤爆機</h1><p>薩爾達喺老任遊戲中，可以話同瑪利奧齊名的經典；最新作《薩爾達傳說：夢幻沙漏》剛於NDS上推出；今次配合輕觸屏幕，全程唔使㩒掣，一支Stylus篤篤篤，就可以做到移動、攻擊，甚至Mark「筆記」落芒度，打RPG、從未咁輕鬆過！<br>記者：許福合<br>攝影：譚盈傑<br>Model：Jason、Mandy、Karl</p><p>街邊人人起勢篤！</p><p>近排一眾NDS玩家，玩厭咗《應援團2》之後，最新圍玩對象，就係新作《薩爾達傳說：夢幻沙漏》，除咗名氣夠響外，玩家鬥快過關，見面仲可以來個無線對戰，即席1on1！</p><p>篤芒RPG操控一流</p><p>最近完全愛上NDS嘅Jason，一向對RPG遊戲敬而遠之，無他嘅，皆因佢最怕見到一大堆日文，唔識玩咁話：「最近身邊嘅Friends都係玩緊《薩爾達》，咪試吓囉，估唔到咁易上手喎，玩RPG遊戲，篤吓篤吓就玩到！」Jason講嘅就係新作特點，利用NDS輕觸屏幕，就能夠同時做到所有移動同攻擊，甚至必殺技之一「迴旋斬」，都係畫個圈就出到，而控制角色移動更係方便，只要篤住屏幕，林克就會跟住你走，超方便嘅設計！而遇到敵人，篤一下怪物，林克就會鎖定目標作攻擊，難怪Jason都話：「估唔到RPG咁容易控制！」</p><p>RPG新出路雙人對戰</p><p>RPG只能一個人玩？今次《薩爾達》就一反呢個傳統，玩家除咗單人故事模式之外，仲可以選擇雙人無線對戰，並支援Wi-Fi上網挑戰世界高手！玩法其實好簡單，對戰雙方分別成為林克及守衞，林克要不斷於迷宮內收集道具，而守衞一方就要出力阻止：「我好鍾意玩對戰，雖然好似林克易玩啲，不過守衞可以從地圖看到林克位置，而林克就只有拿起道具時才可以見到守衞，而道具亦會有重量，林克收集越多會走得越慢，所以兩方都各有優劣！」。</p><p>畫面靚公仔Cutie</p><p>與Wii版《薩爾達》不同，NDS版會採用Q版角色設計；可能機能關係，畫面做得冇咁細緻，不過Q版公仔卻吸引唔少無玩開RPG嘅玩家，Karl就係其一：「我見啲公仔咁有趣先玩，感覺有幾分似《動物之心》畫風，好可愛！」「我最怕玩RPG要升Level，要練功升級真係好辛苦。」《薩爾達》可以撿或購買道具，加強角色能力，唔少關卡更係考玩家腦筋，例如初段有一隻老鼠拎住鎖匙周圍走，玩家就要用石頭封住一邊老鼠洞，咁就可以輕鬆KO老鼠拎鎖匙通關，玩《薩爾達》最重要係食腦！</p><p>Profile</p><p>廠商：任天堂<br> 主機：NDS<br> 類型：RPG<br> 人數：1-4人<br> 售價：$288<br> 查詢：I-Gamer（27253338）</p></body></html>