<html><header><meta charset="utf-8"><title>人口貴精不貴多 - 左丁山</title></header><body><h1>人口貴精不貴多 - 左丁山</h1><p>曾特首對《金融時報》講佢嘅心願係建設香港成為亞洲國際金融中心，可與美洲紐約、歐洲倫敦並駕齊驅，不欲與東京、新加坡相比。曾特首話紐約除咗華爾街，仲有百老滙與楊基運動場，倫敦除咗金融城（TheCity），還有溫布萊與西區（WestEnd），故此香港除咗有中環，還要建設文娛藝術體育。<br> 左丁山睇到拍爛手掌，曾特首快啲建設西九龍文娛藝術中心區成為Broadway與WestEnd綜合體，於啓德機場建立一個溫布萊與溫布爾頓混合體育設施啦。建設好容易啫，政府有大把錢，而且咁偉大嘅宏圖，反對聲音一定蓋不過大多數。<br> 之不過，有齊咁多設施之後，觀眾何來？香港素來只有幾萬人係話劇迷，幾萬人係古典音樂迷，幾萬人係體育迷，點可以長期支撐文娛藝術體育呀？曾特首話希望香港長期人口可以達到一千萬，相信佢心中係以增加人口嚟解決問題。<br> 毛澤東講過人多好辦事，將提倡節育，控制人口嘅北京大學校長馬寅初打入人間地獄，卒之中國三十年前要實施一孩政策，後患無窮。香港增加人口，未嘗不好，但貴精不貴多，先至係上策，否則引入大量移民，屬於低教育，低技能一類，只會益咗陳婉嫻，李卓人攞多啲選票，令福利支出大增。《金融時報》一位專欄作家話倫敦人口只有六百五十萬人，與香港差唔多，倫敦為何如此繁盛呢，當然係人口質素高，遊客多，鄰近地區人口多之故。香港唔使增加人口㗎，只須深圳地區人民可以來港工作、睇戲就得啦！<br> 此外，最重要嘅，就係提高本地人口嘅教育水平，培養高級人才。人哋新加坡同樣話要增加人口至六百五十萬，正大量填海取地，十年來拼命向教育注資，向三間大學不停泵水。香港十年來就削減大學經費，今年仲未肯推出matchinggrant（捐款配對）。香港未追到倫敦紐約之前，慎防已被新加坡趕過！</p></body></html>