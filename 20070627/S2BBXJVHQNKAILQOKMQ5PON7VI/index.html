<html><header><meta charset="utf-8"><title>金手指：重申一注獨贏買白銀 - 孫柏文</title></header><body><h1>金手指：重申一注獨贏買白銀 - 孫柏文</h1><p>噚日，孫柏文應承過大家，會解釋點樣吸引啲冇錢、冇學位，年輕版李嘉誠、黎智英等嘅移民，等我挺曾，為特區打造千萬人城市。不過因為前晚白銀大跌，所以我要推遲分享我嘅空前絕後偉大移民政策。今日，我要再走出來，大大聲咁叫：「重申一注獨贏買白銀！」<br> 首先，如果問大家：「每次出現危機嘅時候，眾中央銀行嘅終極解決方法係乜？」如果唔識答，我就要用塊「笑聲拍版」大大力拍你個頭。答案係──印、銀、紙！<br> 俄羅斯出現金融危機？印銀紙啦！<br> 科技股泡沫爆破？印銀紙啦！<br> 911恐怖襲擊危害信心？印銀紙啦！<br> 扭親隻腳？印銀紙！跟住用啲銀紙敷一敷啦！<br> 中央銀行亂印銀紙、濫發鈔票，就會引發通脹。投資者為求自保，就會買黃金、白銀。所以只要市場預期未來勢色不對，金銀價應該會飆升。<br> 今時今日，花旗國出現次按subprime危機，令市場猜測好多投資銀行中招。以前，按揭業務係由被聯儲局監管嘅普通商業銀行做，到今時今日爆次按危機，相信聯儲局早已經啓動印刷機去救啲銀行。現在聯儲局好似慢咗嘅原因，係因為按揭業務已經由投資銀行做，而佢哋做嘢秘密過CIA，所以早排聯儲局對問題嘅嚴重性冇乜頭緒。</p><p>又到爆升時</p><p>不過現在有BearStearns專炒次按嘅基金出事，相信聯儲局已經將印刷機嘅摩打撻着。如果係咁，大家會問：「點解白銀前晚跌咁多？點解跌穿白銀戰隊隊長好鍾意用嘅200平均線支持位？」<br> 其實，聯儲局為首嘅紙幣狂魔集團，早知道黃金、白銀戰隊，會推高金銀價去反映濫發鈔票嘅現實。所以喺印銀紙之前，一定要嚇儍金銀支持者，希望令白銀戰隊士氣低落、潰不成軍。孫柏文記得喺05年7月倫敦恐怖大爆炸嘅時候，我深深相信紙幣狂魔會濫發鈔票去「挽救信心」。不過，襲擊發生之後銀價冇即時升（見附圖），仲要去到05年8月嘅時候，狠狠跌穿200平均線。淡友盡洗好倉，屠殺戰隊成員。<br> 不過如果大家記得，紙幣狂魔屠殺完啲用孖展炒白銀嘅人之後，就啓動印刷機。銀價就係喺05年8月開始去到06年4月，由7元升至差唔多15元。前晚淡友又再次盡洗睇好孖展倉，如果你能揸實貨白銀，捱過呢場戰役，相信白銀戰隊隊長孫柏文，白銀快將又屆爆升時！</p><p>1）爆炸後，孫柏文預期央行印銀紙救市<br> 2）好似冇料到<br> 3）淡友仲要清好倉<br> 4）原來真係印銀紙，白銀爆上<br> 5）BearStearns出事，央行應該又印銀紙<br> 6）淡友又清好倉<br> 7）白銀再爆上？<br> <br> 金手指網誌： http://phatdat.blogspot.com </p></body></html>