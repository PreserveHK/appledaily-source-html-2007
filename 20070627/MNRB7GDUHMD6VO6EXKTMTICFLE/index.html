<html><header><meta charset="utf-8"><title>7.1又多條路上深圳</title></header><body><h1>7.1又多條路上深圳</h1><p>正當大家預定7月1日朝早睇巡遊、夜晚睇煙花嚟慶祝回歸10周年嗰陣，悠穎馳同班Friend已經諗到其他節目嚟慶祝，就係試吓當日開幕嘅西部通道上深圳！<br>以前同班Friend上深圳買啲國內版嘅書返香港，又或者坐人哋車上珠海賽車場玩，都係經皇崗口岸上去，次次都人山人海，仲要上上落落過關，好煩；以後我會改行西部通道上深圳，事關一地兩檢快好多！之但係咁喎，大家咪諗住西部通道行一地兩檢政策，就可以側側膊揸部無中港牌嘅車過橋兜吓風喎，事關西部通道係限制道路，要有封閉道路許可證，先可以使用有關嘅道路，無嘅就唔該用廈村交滙處去番元朗或者屯門啦！<br>部車無中港牌但又想試吓行西部通道？咁你可以喺屯門搭城巴B3，甚至喺元朗搭新大嶼山巴士嘅B2，又或者喺天水圍搭618小巴前往，經西部通道去深圳灣。收費方面，巴士收$11而小巴就收$9.5，想知多啲可以Click入運輸署嘅網頁睇睇，網址係http://www.td.gov.hk。</p><p>悠穎馳<br> 豪邁不羈，愛車如命，聽幾下引擎聲就知咩車！</p></body></html>