<html><header><meta charset="utf-8"><title>三天王星光滙聚<br>城城、黎明把酒傾大計</title></header><body><h1>三天王星光滙聚<br>城城、黎明把酒傾大計</h1><p>郭富城、黎明、張學友、張艾嘉及曾江，昨日出席「星光大道—打手印儀式2007」記者會，城城與黎明全程密密斟，狀甚老友，不過話題卻並非圍繞模特兒女友，而是大談紅酒，果然識嘆！</p><p>昔日樂壇的四大天王難得聚首，昨日除了劉德華外，其餘3人齊齊打手印。其他獲表揚的還有劉青雲、鞏俐及已故影壇前輩黎北海，令受表揚藝人增至101位。</p><p>忽然拒認戀情</p><p>城城與黎明（Leon），狀甚老友，似有說不完的話題，到儀式結束時，學友、Leon及城城更抱腰搭膊互相祝賀一番。<br> Leon有模特兒女友樂基兒，而城城就與名模熊黛林傳緋聞，品味相同，他們的話題是否與模特兒有關？城城聞言竟拒認戀情，他說：「我冇講過，sorry！從來冇發表過，呢樣係你哋認為啫！」他表示與黎明私下雖冇約會，但見到面會好好傾，大家剛才只是談些飲紅酒的話題。<br> 雖然在星光大道打手印比劉德華遲，但城城覺得時機適合，他說：「喺電影都有好成績，可以留下美好回憶，我覺得好幸運，由做舞蹈員到拍電影唔同階段，畀我好多啓發，令我腳踏實地去做自己理想工作，希望50歲後我可以試做導演。」</p><p>執導按部就班</p><p>黎明被問到是否向導演之路進發？他說：「暫時冇諗過，我有自己步驟，要同大家分享到先可以做，以前喺訓練班學過幕後工作，加上對歌曲了解，令我有機會拍吓蚊型MTV，但電影仲大規模。」<br> 採訪：魯萍　攝影：葉君海</p></body></html>