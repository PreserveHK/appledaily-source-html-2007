<html><header><meta charset="utf-8"><title>轆Book：<br>花9萬改裝富豪飛女型事</title></header><body><h1>轆Book：<br>花9萬改裝富豪飛女型事</h1><p>曾幾何時，佢老老餅餅，一味穩重安全。然後潮流興整容，佢由頭到尾、由裏到外大執一次，竟然又可以後生咗幾十年。有型靚仔，威咗一排，又開始覺得唔夠喉，好，去盡啲！就挑戰難度扮爛佬，夠野夠霸惡通街，實行老餅變爛仔！（咁都得？）唔得？睇睇佢個新Look先啦，搵番個辣妹落旺角遊街都仲得呀！<br><br>記者：黎頌詩　<br>攝影：陳偉強　<br>Model：Joey</p><p>全車包圍去到盡<br></p><p>一句講晒，估佢唔到！VolvoC30T5嘅改裝版，竟然可以咁有街頭味，同Volvo一向畀我嘅印象簡直係南轅北轍。如果你話C30本身已經有辣味，呢部改裝版就更加係惡形惡相、十足霸氣。黑色車身配上同色全車包圍，睇落勁誇張。成副戰鬥格嘅頭唇，加埋網紋鬼面罩，車尾原本嘅雙出式尾喉再加料，變成四出式，呼吸量大增，加埋塊銀白色擾流板，睇前睇後都一副跑格。增添氣勢嘅仲有嗰四條17吋跑車胎軨，夠晒硬橋硬馬！比起原裝版帶些少跑味但又甩唔晒斯文格局，今次改裝實在有啲豁出去嘅味道，野得夠徹底。</p><p>鋁合金波棍跑格濃烈
</p><p>無可否認，駕駛樂趣除咗嚟自車嘅性能，仲嚟自車嘅外觀同內櫳鋪排，當我摸住嗰支鋁合金波棍同手掣嘅時候，呢種感覺就最為強烈。今次C30嘅變身大行動，內櫳着墨不多，點睛位係換上咗鋁合金波棍同手掣，加埋跑車腳踏，更多嘅金屬陳設，令本身嘅跑味再升級，辛辣感令駕駛者心跳加速，好難估到佢原來係一向成熟穩重嘅富豪車系。</p><p>姿勢十足，揸落實際。經改裝後嘅C30，馬力由222匹提升到270匹，而扭力亦升至393Nm，算係有姿勢有實際。先嚟自動波，踩油起步，起動同加速都相當有力，最過癮係踩油時氣喉傳嚟嘅轟轟聲特別響，頓時覺得自己型咗唔少。跟住梗係要型啲玩埋半自動加減波。加速、換檔再換檔，唔……反應唔算好敏感，拖波唔太有Feel。查實呢個都係一般加減波令人稍嫌不足之處，不過咁，話明係半自動，當然未能期待同真正嘅手波一模一樣，我就話最緊要係用得方便又可以過過拖波手癮。</p><p>變身套餐任揀
</p><p>要將VolvoC30變身成寸爆街霸，價錢由3萬幾到9萬幾，點解差咁遠？咁就睇吓你想全身大執定係要求虛有其表。大執係除咗外觀，連車嘅性能都提升埋，即係有姿勢有實際啦！你想淨係換個惡樣兇吓人都得。變身項目加減隨意，整容咁大件事，梗係自己話晒事啦。</p><p>VolvoC30T5規格
</p><p>引擎：2,521c.c.	<br> 扭力：32.7kgm/1,500至4,800rpm<br> 馬力：220ps/5,000rpm	<br> 傳動：五前速加減、自動波<br> 查詢：VolvoCarsHK（29273388）</p><p>實試短評</p><p>C記（記者）：「死氣喉勁度十足，轟轟聲好有Feel，急煞停車亦好柔順有力，加減波則略嫌反應不夠靈敏。」</p><p>強（車迷）：「加速柔順有力，只係避震感覺不夠細緻。」</p></body></html>