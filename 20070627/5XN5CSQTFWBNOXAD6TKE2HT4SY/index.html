<html><header><meta charset="utf-8"><title>金手指：我挺曾 - 孫柏文</title></header><body><h1>金手指：我挺曾 - 孫柏文</h1><p>今日，孫柏文非常罕有地挺曾。點解無端端要挺曾？話說早排，特首曾蔭權走出嚟話要將特區人口大幅提升，由現時嘅700萬提升至1000萬。曾特首一講完，就有來自左中右，排山倒海式嘅批評。雖然批評多多，不過我就完全支持，全力挺曾。<br> 上世紀末，孫柏文喺花旗國讀大學。我間大學位於密歇根州Michigan嘅底特律市Detroit附近。底特律本身人口從50年代嘅180萬，萎縮到千禧年嘅90萬，跌幅有一半。如果今時今日底特律市市長走出嚟話要將人口提升五成，我可以肯定佢會被人笑到面都黃，個個都會問佢一句：「底特律憑乜？」如果有睇過90年代初，用底特律為背景嘅《Robocop》電影三部曲，就可以明白點解啲人會笑佢。<br> 所以，我哋可以自我安慰嘅底線就係如果特區開閘，真係有人想同我哋一樣想做香港人。不過如果真係開閘，我哋就要決定畀乜嘢人嚟。<br> 首先，孫柏文想用隻金手指去篤爆兩個硬膠方案。</p><p>應要好飢餓嘅人</p><p>第一個硬膠方案，就係有硬膠人話要吸引投資移民。真係硬膠。<br> 大家只要走去金管局，就會知道特區銀行體制裏面嘅存款量，令特區差唔多成為世上人均存款量最高嘅地方。硬膠大佬啊！你哋知唔知資金我哋有大Q把！我哋冇嘅係好嘅投資機會。吸引投資移民？硬膠。<br> 第二個硬膠方案，就係有硬膠人話要政府用計分制度，吸引「技術」移民。又係硬膠。<br> 大家只要睇吓政府職業培訓計劃當中，小心甄選、受教嘅「技術」課程，就知道政府決定乜嘢「技術」值乜嘢分數，一定出事，一定揀錯。吸引「技術」移民？硬膠。<br> 講真，孫柏文心目中嘅移民政策，一定要畀到呢兩位曾經移民來港嘅人，可以來港。第一個係黎智英，第二個係李嘉誠。如果用以上兩個硬膠移民方案，當年年輕嘅李嘉誠同黎智英一定嚟唔到。當時佢兩個又冇錢，又冇學位。<br> 其實，我哋要吸引嘅人，就係嗰啲「好飢餓」hungry嘅人。對機會「好飢餓」，對知識「好飢餓」，對向上爬「好飢餓」嘅人，就係我想見到成為我哋一分子嘅人。聽日，我就會解釋點樣吸引啲「好飢餓」嘅移民。同埋如何防止佢哋做嗰三樣，我哋最驚嘅嘢──去打劫、攞綜援、用醫療。<br> 金手指網誌： http://phatdat.blogspot.com </p></body></html>