<html><header><meta charset="utf-8"><title>好想飛：入籠觀魚最近3呎　<br>驚到閉氣</title></header><body><h1>好想飛：入籠觀魚最近3呎　<br>驚到閉氣</h1><p>一味掛住獅子、鬣豹、非洲象，忘了南非的鯊魚、海豹、小企鵝，同樣不能不看！<br>因為天氣惡劣，取消了到開普敦東南岸Kleinbaai試海中鯊魚籠，幸好德班（Durban）海洋公園，都有鯊魚籠供遊客與大白鯊共處，冇走雞兼夾執番條命仔！事關在海洋館見吃飽無攻擊力的「溫純」大白鯊游過都心跳過100！去Kleinbaai，應該會「嚇死異鄉」！<br>記者、攝影：廖秀娟<br>鳴謝：南非旅遊局、南非航空、ERMTours、夸祖魯─納塔爾省旅遊局、開普敦旅遊局、SunInternational、ThreeCitiesHotelGroup</p><p>舊貨船變海洋公園</p><p>德班這個uShakaMarineWorld，表面看跟一般海洋公園無異，海豚表演、水上樂園，幾層樓深的海洋水族館有很多深海魚類，大白鯊、魔鬼魚，一群群海底奇兵「毛仔」……等你觀賞。<br> 事實看見海洋水族館的建築，由一首舊貨船改裝，已經覺得幾別致，後來知道裏面每日有3次鯊魚籠活動，就更覺它與別不同。跟在Kleinbaai睇野生大白鯊不同，不會刻意揀在一早一晚，鯊魚最肚餓的時候出海；三場鯊魚籠觀鯊，只會在餵飽鯊魚後才讓遊客下水，減少被鯊魚襲擊的可能。</p><p>浮潛近觀大白鯊</p><p>來自德國的Mark，帶着簡單的浮潛用具，笑口「噬噬」一個人下海，「以前潛過一次水，海底好暗好得人驚，但水族館就打晒燈，魚仔游過特別靚。不過鯊魚游過又特別睇得清楚，佢游近都幾驚㗎！」我們在水族館賞魚的時候，直擊阿Mark的入籠情況，他大部份時間都怡然自得，但一見大白鯊遠遠出現，就即時貼到籠最後方的鋼壁，睩大眼待鯊魚游過才敢呼吸、游動，「真係即時心跳加速，好彩佢早已食飽，唔會撞埋嚟！」但見鯊魚經常都會游近至3、4呎，有時甚至5、6條齊齊出現圍着阿Mark的圓筒大籠，我齋睇都覺得心驚驚呀！<br> 想更刺激，還可以在水族館水中漫步或浮潛，與鯊魚、魔鬼魚面對面，雖然一定有專業潛水員陪同，不過大家看過Mark的「最低驚嚇度」觀鯊後，都不敢再挑戰更高層次，拍完照猛話「夠喇！夠喇！」就快快去海洋劇場看海豚表演算了。</p><p>uShakaMarineWorld<br> 地址：1BellStreet,Durban,4001<br> 電話：（27）31-3288000<br> 入場費：$154<br> 其他活動收費：鯊魚籠：$148；海洋漫步：$160起；浮潛：$80起</p><p>出門handbook</p><p>簽證：持BNO或特區護照均毋須簽證。查詢：25773279（南非領事館）<br> <br> 貨幣：1南非幣約兌1.14港元<br> （文中價錢已折算為港幣）<br> <br> 機票：南非航空經約翰尼斯堡至德班，$8,446起。查詢： http://www.zuji.com.hk（Zuji） <br> 時差：慢香港6小時<br> <br> 電壓：220V/230V，3孔大圓頭<br> <br> 長途電話區碼：27<br> <br> 旅遊查詢： http://www.southafrica.net <br> （南非旅遊局）</p><p>下周南非德班大部份時間天晴，氣溫8-22℃</p></body></html>