<html><header><meta charset="utf-8"><title>滕麗名寸大宇緋聞搶晒鏡<br>「我條命比較正常」</title></header><body><h1>滕麗名寸大宇緋聞搶晒鏡<br>「我條命比較正常」</h1><p>陶大宇早前被妻子黃慧寶踢爆與郭羨妮搞婚外情，結果離婚收場，近日又有消息指大宇夜訪郭羨妮香閨，他昨日出席無綫新劇《和味濃情》拜神儀式時，仍死撐說：「我去攞車又話我上人屋企，冇嘢講！」對於被大宇搶去風頭，同劇拍檔滕麗名自稱條命比較正常，不會惹緋聞。</p><p>陶大宇、蘇玉華及滕麗名等昨日在將軍澳電視廣播城為無綫新劇《和味濃情》進行開廠拜神儀式，為配合劇中以日本料理店為故事背景，眾演員除了切燒豬外，更加插敲酒桶儀式，場面熱鬧。</p><p>忽然變臉</p><p>大宇在新劇開拍初期，被前妻踢爆與郭羨妮搞婚外情，近日他被指夜訪女方的香閨。面對大堆負面新聞，大宇對着記者時明顯表現得甚為抗拒，被要求與劇中女主角蘇玉華合照時，更不太合作，他晦氣地說：「陣間大把時間影啦！」不過後來見監製莊偉健出現，其態度即來個180度轉變，表現得異常合作。大宇對於有關夜訪郭羨妮香閨的報道，表示不會回應，他說：「我去攞車又話我上人屋企，冇嘢講！」<br> 大宇因緋聞而成為追訪目標，問同劇演員滕麗名可會覺得被對方搶去風頭，她說：「大家係好朋友，畀佢啦呢啲，我梗係冇問佢呢啲啦，眼神交流明㗎啦，我都同Sonija（郭羨妮）合作過，搶風頭冇所謂，我條命比較正常，冇呢啲嘢！」<br> 採訪：卓美娟<br> 攝影：林德雄&#13;</p></body></html>