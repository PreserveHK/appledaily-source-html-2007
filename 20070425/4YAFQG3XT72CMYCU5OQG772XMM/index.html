<html><header><meta charset="utf-8"><title>中環在線：東光高層酬金報大千倍？ - 李華華</title></header><body><h1>中環在線：東光高層酬金報大千倍？ - 李華華</h1><p>喺創業板上市嘅東光集團今年發布嘅最新年報，嚇咗華華一跳，主席廖連山同董事總經理廖克斌嘅06年總酬金，竟然分別有2.6億同2.7億，每個獨立非執行董事都畀4000萬人工，華華心諗，呢間公司一定勁賺錢嘞，唔係點會咁捨得畀咁多人工班董事。<br> 但睇真啲，間公司舊年原來虧損457萬，究竟公司何來有咁大筆錢畀董事酬金呢？<br> 再睇埋英文版年報比較吓，哦！即刻真相大白，其實只係有人手多多，喺中文版年報嘅酬金額度加咗「千港元計」，將原本26萬幾嘅酬金，倍大咗成千倍。</p><p>難怪散戶冇信心</p><p>唉！你話經過咁多專業人士睇過嘅年報，都搞成咁，點怪得班散戶對喺創業板上市嘅公司咁冇信心啦！<br> LiWaWa@AppleDaily.com</p></body></html>