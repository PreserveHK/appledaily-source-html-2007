<html><header><meta charset="utf-8"><title>惡搞替身反轉片場<br>環球片場：靚佬賓玩謝特工湯</title></header><body><h1>惡搞替身反轉片場<br>環球片場：靚佬賓玩謝特工湯</h1><p>有睇過《翻生侏羅館》（NightattheMuseum）嘅讀者，都知荷李活男星賓史廸拿（BenStiller）搞笑伎倆一流，我阿Net簡直視佢為偶像，最近我喺YouTube上面搵到佢一段經典搞笑短片，佢喺入面假扮湯告魯斯（TomCruise）個麻煩替身TomCrooze，拍《職業特工隊II》（Mission:ImpossibleII）搞亂檔，連有份客串嘅真正靚佬湯，同該片導演吳宇森都怕咗佢。<br> 喺呢條叫「TomCrooze」嘅短片入面，賓史廸拿扮靚佬湯多年嘅替身，為咗似足對方，不單樣貌同言談舉止都扮到十足十，仲改埋個同音藝名。弊在呢位TomCrooze煩到爆，成日喺片場扮大牌指指點點，連靚佬湯都忌佢三分。有次靚佬湯同吳宇森研究片中一場動作戲，呢位仁兄自以為係大導，竟然向兩人教路，終於俾吳導演叫佢走，瘀到無倫。<br> 賓史廸拿扮靚佬湯真係維妙維肖，片中佢仲有扮埋靚佬湯喺《人生交叉剔》（Magnolia）同《花心情聖》（Cocktail）入面嘅造型，超級爆笑。<br> TomCrooze搞笑片段<br> 網址： http://www.youtube.com/watch?v=1vEFQryAajc <br> 版主：阿Net<br> 本欄逢周一至六刊出</p></body></html>