<html><header><meta charset="utf-8"><title>食知味：明目杞子<br>唔煲湯變美酒</title></header><body><h1>食知味：明目杞子<br>唔煲湯變美酒</h1><p>雞尾酒注定要做女士恩物，顏色繽紛入口宜人，舌間甜蜜酒香瞬間轉成臉上醺紅，讓女士意態更撩人。近年不少餐廳酒吧打造出特色Cocktail伴佐酒小食，OL們加班工作後累積滿肚悶氣，品嚐一口甜酒一啖小食，將煩惱頓化於無。澳籍知名調酒師MarkWard在香港就地取材，以杞子及白蘭花配美酒，創出特色香甜，幸運知音人更有機會跟佢上免費調酒堂！<br><br>記者：劉嘉蕙<br>攝影：譚盈傑<br>Model：Tiffany（TheGroup）</p><p>靚仔教調酒</p><p>MarkWard，澳洲人也，揚名英倫，於由名人羅渣摩亞做老闆的酒吧Hush精研調酒，調出個「年度最佳」殊榮，從此蜚聲國際，代表作水蛇春咁長。不過正常女人，望完佢張黑白沙龍照，大概只會記得佢靚仔。跟佢學調酒？梗係好呀！唔識飲起碼有靚仔睇啦！<br> 你有你望佢外形，雖然佢骨子裏確係有料，為香港酒吧度身訂做CocktailList，杯杯有Gimmick唔係得個靚字。MarkWard真人長駐英倫，不過呢兩個月只要去酒吧幫襯佢啲創意Cocktail，就有機會贏到由佢親身教授的調酒課，幸運兒3個，聽聞會一次過教調3種酒。</p><p>香港風情<br>杞子入酒<br>PeruvianPunch$80</p><p>杯酒上面紅色一粒粒係明目杞子，煲湯見得多，MarkWard將佢製成糖漿，混入香蘭姆酒、檸檬、菠蘿、香橙同薄荷製成，刻意擺多幾粒喺面見人。不過杞子入酒，其實冇乜味，酒吧建議配Parmesan&amp;CuminTacos（$90），具南美風情的餡餅，夠晒飽肚。</p><p>白蘭花酒香<br>GardenofAsia$80</p><p>材料有冧酒、MassanezCremeofGingembre、檸檬汁、白蘭花及菠蘿汁。據聞老闆為咗整杯代表香港的雞尾酒，特登走去旺角花墟問人邊種花食得，結果人哋送佢一束白蘭花。記者試味，白蘭花花香雖搶晒酒香，但好有親切感。</p><p>「尾」酒配佳餚<br>HemmingwayDaiquiri$80+Cornettos$90</p><p>大文豪海明威至愛Daiquiri，帶西柚酸甜味，配上泰式口味沙律及烤和牛小卷，夏日之選。</p><p>JapaneseInspiredOysterShooter$40
</p><p>生蠔溝Shooter，一口一啖，口味刺激，幾眼瞓都醒晒。</p><p>MoroccanBreakfast$80+<br>PoachedTigerPrawnCocktail$90</p><p>「摩洛哥早餐」材料有SouthGin、藏紅花及檸檬橘子醬，配搭海虎蝦，啖啖鮮味，感覺清新。</p><p>球中有球小冰波</p><p>酒吧招牌作IceBall，用氣球包酒雪凍48小時，有客落單，即剪即「碌」入杯，外形趣致。以酒代水製冰，越溶越有味，唔怕杯酒飲到一半變晒水。酒吧仲搞鬼到俾條香茅你當飲管，感覺居然有點Raw。</p><p>IceBall<br>（Apple&amp;Lemongrass）$75</p><p>蘋果及香茅味冰球伴以12年Glenfiddich單種麥芽威士忌，女士們因住貪得意唔小心飲大咗。</p><p>解開冰球</p><p>OPIABar（31969100）</p><p>地址：銅鑼灣伊榮街1至5號JIAHongKong酒店1樓<br> 營業時間：6pm-11pm</p><p>女士睇車飲靚酒</p><p>記得有個陳年XO廣告，女主角力數男人一開酒就唔預佢，所以佢特地剪短頭髮、扮男人去呃酒飲。其實男人唔只飲酒，每逢世界盃、英超聯、賽車、NBA等，十居其九都係佢有佢喝采、你有你發呆。好在有酒吧體會女士寂寞的心，專登為嚟緊格蘭披治一級方程式設計6款Cocktail，仲全線加入RedBull以壯精神。陪男友老公睇車悶咩？唔使扮男人都有靚酒飲，都算幸福呀！</p><p>TwinTurbo$88</p><p>最烈呢款，材料有伏特加、冧酒及橙酒，小心飲醉後，男伴掛住睇車唔送你返屋企。</p><p>V36$88</p><p>石榴酒、菠蘿汁及橙汁混合而成，熱帶滋味。</p><p>RacingQueen$88</p><p>材料包括荔枝酒及椰子酒。</p><p>RedBullRacing$88</p><p>伏特加溝RedBull，又醉又醒，精神分裂。</p><p>Re-Energizer$88</p><p>荔枝酒加RedBull，內藏荔枝肉，甜甜哋易入口。</p><p>Tiffany's紐約吧（27215161內線2545）</p><p>地址：尖沙嘴麼地道70號海景嘉福酒店<br> 營業時間：5pm-3am</p></body></html>