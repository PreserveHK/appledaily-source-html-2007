<html><header><meta charset="utf-8"><title>環球片場<br>神起卡通仔　得罪肥師奶　彈上太空</title></header><body><h1>環球片場<br>神起卡通仔　得罪肥師奶　彈上太空</h1><p>韓國五人組合東方神起唔經唔覺已經出道3年，今年仲打算喺日本、泰國同香港等地舉行演唱會。阿Net最近喺YouTube發現咗段名為「DBSKCartoonfrom2ndAsiaTour'O'concert」嘅神起卡通短片，聽講係為亞洲個唱造勢。雖然卡通內容好無聊，但就見到神起五子嘅可愛look，已經令女fans甜到入心。</p><p>小朋友扮五子</p><p>故事講東方神起去咗個叫SMTown嘅遊樂場玩，五子見到遊樂場入面咁多新奇刺激嘅機動遊戲，個個都睩大雙眼，可惜每個遊戲嘅收費都好昂貴，令佢哋鬼咁失望。正當佢哋打算返屋企，Hero在中見到個由肥師奶控制嘅旋風式星際飛機遊戲，仲免費任玩㖭，佢哋即刻撞開肥師奶衝上去玩。師奶不忿被神起五子撞到半死，所以將機動遊戲加速，最後星際飛機真係飛咗上太空，寓意神起衝出地球。<br> 短片喺神起早前嘅首爾個唱度播過，若果大家嫌太過卡通化，不妨睇吓佢哋日前上娛樂節目《StarKing》段片，節目搵咗5個似足佢哋嘅6、7歲小朋友，扮起童年版東方神起，有啲連牙仔都未出齊嘅都話最愛神起，令阿Net笑到碌地。<br> 版主：阿Net<br> 娛樂節目《StarKing》片段網址： http://www.youtube.com/watch?v=Y8xpy6shCeA <br> 卡通短片網址： http://www.youtube.com/watch?v=t-4HNppm3U8 <br> 本欄逢周一至六刊出</p></body></html>