<html><header><meta charset="utf-8"><title>中環在線：柯大班偷師學指揮有機會 - 李華華</title></header><body><h1>中環在線：柯大班偷師學指揮有機會 - 李華華</h1><p>香港嘅企業近年都鍾意贊助體育活動如馬拉松、競步等，靜嘅一面如音樂似乎少啲，其實唔少大機構內部都有自組音樂團，好似恒生大班柯清輝，喺今年本年報上扮指揮家，咪搵一班玩管弦樂嘅同事做布景板，個個有姿勢有實際。<br> 另一邊嘅UBS瑞銀集團亦係同道中人，而且更行先一步，過去八年嚟，每年獨家贊助韋爾比耶音樂節管弦樂團，早喺10年前就同倫敦交響樂團建立關係，今年仲贊助咗倫敦交響樂團嘅遠東巡迴表演，由4月中開始至5月中，會到東京、台北同吉隆坡等城市表演，而呢個周末就會到香港表演兩場。咁鍾意扮指揮家嘅柯大班會唔會去偷師呢？<br> LiWaWa@AppleDaily.com</p></body></html>