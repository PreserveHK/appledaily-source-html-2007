<html><header><meta charset="utf-8"><title>一網笑話：娶老婆　忌富婆</title></header><body><h1>一網笑話：娶老婆　忌富婆</h1><p>香港人多數公一份、婆一份，家庭開支兩份孭，唔係好介意老婆賺多啲；但大陸網友就普遍認為，搵老婆，都係要賺錢少過男人好，仲列舉十大理由，力數點解老婆唔可以賺多過自己。</p><p>1.腰骨難挺直</p><p>娶個賺錢少嘅老婆，男人喺屋企條腰都挺直啲，唔使受氣；娶個賺錢多嘅老婆，日日搵氣嚟受，俾佢點東點西，男人想出頭都幾難。</p><p>2.軟飯唔易食</p><p>娶個收入低嘅老婆，知道男人賺錢唔易，會更心痛同體貼老公；娶個收入高嘅老婆，返到屋企攤喺梳化度講：「你賺嗰少少錢，攰得去邊吖，仲唔去煮飯！」</p><p>3.花錢如倒水</p><p>娶個搵錢少嘅老婆，知道日子難捱，都會少啲打扮同買少啲化妝品；娶個搵錢多嘅老婆，難免賺一蚊就花兩蚊，家庭財政唔出現赤字都幾難！</p><p>4.老公冇晒面</p><p>娶個人工少嘅老婆，喺親戚朋友面前，都可以威啲咁講：「喺屋企，我係一家之主。」娶個人工高嘅老婆，朋友會話：「哎吖！搵錢連老婆都不如，真喺冇面呀。」</p><p>5.易變大花筒</p><p>娶個薪水少嘅老婆，唔使成日逛商場買貴嘢，淨係行十蚊店；娶個薪水高嘅老婆，話要減壓變咗購物狂，日日行街買嘢，搞到腰酸骨疼，仲要幫佢做埋人肉速遞㖭！</p><p>6.有錢易身痕</p><p>娶個賺錢少嘅老婆，男人出糧都要上繳，老婆睇錢睇得緊，仲可以戒埋食煙、飲酒、打麻雀嘅惡習；娶個賺錢多嘅老婆，男人嘅錢冇人管，難免「沙沙滾」。</p><p>7.猛食會發福</p><p>娶個收入低嘅老婆，日日返屋企食飯，食菜多過食肉，想肥都好難，身體自然健康啲；娶個收入高嘅老婆，日日大魚大肉，遲早高脂、高膽固醇、高血壓，得不償失。</p><p>8.財多身子弱</p><p>娶個搵錢少嘅老婆，出門返工，行路多過搭車，多運動，人都醒神啲；娶個搵錢多嘅老婆，出門「打的」，返工揸車，郁得少，人都孱啲。</p><p>9.老婆唔見人</p><p>娶個人工少嘅老婆，佢日日放工就返屋企，相夫教子，做個賢妻良母；娶個人工高嘅老婆，時時都出去應酬，父兼母職仲要主理家務，做個「模範煮夫」。</p><p>10.唔慌小鳥依人</p><p>娶個薪水少嘅老婆，雙方對家庭都會更加依賴，有助促進夫妻感情和諧；娶個薪水高嘅老婆，獨立能力超強，話唔定有日，會將個男人「掟」出門口。<br>  http://big5.xinhuanet.com/gate/big5/forum.xinhuanet.com/detail.jsp?id=41996475 <br> <br> 報料站<br> 歡迎提供網上財經趣聞，資料一經採用，酬100元。<br> 請附姓名、電話及電郵地址，交business@appledaily.com</p></body></html>