<html><header><meta charset="utf-8"><title>國際網絡：旅行結婚慳番唔少</title></header><body><h1>國際網絡：旅行結婚慳番唔少</h1><p>結婚係人生大事之一，好多新人會不厭其煩，依足傳統習俗籌辦婚禮、大排筵席同親友分享喜悅；但亦有唔少人認為結婚係兩個人嘅事，唔想受繁文縟節困擾，所以選擇與愛侶旅行結婚，順便度蜜月，一舉兩得。<br> 喺《MSN》討論區，有網民就話旅行結婚唔止可以將婚禮從簡，仲可以慳番唔少。trn79留言話：「佢月初去拉斯維加斯註冊結婚，5日4夜住宿連婚禮開支都唔使1000蚊美金，認真實惠。」<br> cass1135都贊成旅行結婚：「我喺6月9號會去拉斯維加斯註冊結婚，成個婚禮開支只係699蚊（約5452港元）咋！到時仲會將現場實況鋪上網，屋企人同朋友都可以做見證。婚禮簡單又方便，唔止慳到錢，最重要係唔使煩、冇壓力！」</p><p>親友貼錢戥人高興</p><p>不過，啱啱去完牙買加參加姪兒婚禮嘅GreatArm就質疑旅行結婚嘅好處：「一對新人住酒店都要4600蚊美金，飛去觀禮嘅賓客亦要當正自己去咗旅行，自己出錢搞掂住宿開支。或者對新人可能真係慳到錢，但伴郎同伴娘就要貼埋錢幫手打點，嗰啲去唔到觀禮嘅親友就更加無癮。」<br> 作為賓客嘅Showtime亦話：「幾個月前，我去咗度假勝地參加婚禮。由於個婚禮套餐可以免費招待一班親友入住當地度假村，吸引咗唔少人嚟捧場，可惜負責婚禮嘅人安排失當，搞到場面非常混亂。」<br> 對於旅行結婚返嚟又擺酒嘅做法，debtinheitor就覺得莫名其妙：「成個婚禮之中，請親友『擦』餐飽先係最昂貴嘅環節，試問搞完旅行結婚回國又款宴親朋嘅人，又點會慳得到錢？我覺得呢啲人根本冇為婚禮做好準備，但又想親友嚟飲宴送禮！」<br> 其實，無論搞咩形式嘅婚禮都好，最緊要都係大家開心啫！</p></body></html>