<html><header><meta charset="utf-8"><title>金手指：公司賄賂記者的方法 - 孫柏文</title></header><body><h1>金手指：公司賄賂記者的方法 - 孫柏文</h1><p>噚日，孫柏文有幸同三位前輩共晉午餐，獲益良多。三位前輩其中兩人仲喺傳媒業工作，一個去咗上市公司做公關。食飯嘅時候，聽咗好多佢哋喺壕溝戰鬥嘅故事，衝鋒陷陣、有血有淚。<br> 佢哋分享當年六四嘅經驗，更令我呢個後輩覺得傳媒業嘅偉大，不過，講番六四嘅事，就凸顯佢哋食鹽多過我食米。因為其中一位前輩問我：「當年你幾歲？」我就用弱小嘅聲線答：「當年我讀緊中一。」我仲記得問過我老竇：「今日真係唔使返學？」<br> 其實，除咗六四嘅經驗之外，嗰位去咗上市公司做公關嘅前輩，都有分享內地傳媒業常見嘅習慣。因為佢嗰間公司主要業務都喺內地，同時經常要同傳媒接觸，所以做公關嘅前輩對內地傳媒業，特別係嗰啲壞習慣瞭如指掌。<br> 原來，內地記者去啲公司開嘅記者招待會都會同香港一樣，收到一份夾喺文件夾嘅新聞稿。不過唔同香港，呢個文件夾裏面好多時候都會有封利是。前輩話，佢啱啱接任公司公關職位嘅時候，佢老闆曾經問過開記者招待會要唔要封利是，前輩話：「你唔要我喺呢度打工就可以。」呢位前輩，絕對有份向祖國同胞發揚我哋香港獅子山下嘅ICAC精神。</p><p>港人背上四個英文字</p><p>聽前輩話，如果係一般嘅記者招待會，利是裏面嘅「公價」係300元，如果係啲「主力推廣活動」就可能有500，最後如果做專題、專訪，可能記者會要求收5元一隻字，如果有今日呢篇《金手指》咁長，就可能已經有六七千元。佢話：「最頂尖嘅專欄作家（作者按：不包括孫柏文）都係5蚊一隻字，真係邊得可能膽大包天開呢個價？」<br> 以上嘅一句說話，到食完飯散水嘅時候，都喺我腦海中轉。從經濟學角度，點解頂尖嘅專欄作家同一啲出賣專業尊嚴嘅寫手，可以收同一個價？<br> 其實，一張報紙搵個專欄作家或者記者寫嘢，就要迎合市場口味，而喺新聞，特別係財經新聞，就更要準確冇錯。久而久之，張報紙就會建立一定程度上嘅公信力，而如果有一間公司可以借助呢股公信力，就可以當自己瞞天過海。所以就肯出「高價」，去收買記者。<br> 其實，一間公司借助公信力去瞞天過海，不僅出現於傳媒業。如果大家記得當年嘅ArthurAnderson會計師行，佢哋就係將自己多年積聚嘅公信力「出賣」畀好似Enron、WasteManagement等公司，最後完全敗走公信力之後，間會計師行就執笠。所以奉勸各位要返內地做嘢嘅朋友，每一次過關都要緊記我哋個個香港人，背脊都紋咗ICAC呢四個英文字母。<br> 金手指網誌： http://phatdat.blogspot.com </p></body></html>