<html><header><meta charset="utf-8"><title>金手指：三歲小童飲咳水出事 - 孫柏文</title></header><body><h1>金手指：三歲小童飲咳水出事 - 孫柏文</h1><p>啱啱早幾日，發生咗單懷疑醫生開錯藥，話咳藥水入面含酒精，有個三歲小妹妹飲咗覺得唔係好舒服。<br> 其實，酒精喺人類歷史上好重要，除咗李白蘇東坡呢啲詩人詞人，飲完酒吟詩吟得流暢啲，或者靠酒精撮合唔少情侶之外，其他功能仲包括消毒同做揸車嘅燃料。<br> 大家可能會問：「呢幾種酒精有咩分別？」其實酒精分甲、乙同丙醇，用嚟飲同做揸車燃料嘅都係乙醇，冇乜分別。不過用嚟做開車燃料嘅，俾人刻意咁整到有毒，所以唔飲得。而消毒藥水係丙醇，同甲醇一樣，係唔飲得嘅。<br> 孫柏文聽到咳藥水入面加入酒精，只要係乙醇，我都覺得冇乜問題，因為，酒精可以話係最原始嘅止痛藥，美國最暢銷嘅咳藥水Nyquil入面，都有10%乙醇。<br> 所以，咳藥水入面有酒精，只要係乙醇，孫柏文一啲都唔覺得出奇。奇就奇在，嗰位醫生會開有酒精成份嘅藥水，畀三歲大嘅小朋友，佢飲咗酒精覺得「揦」，就好似我細細個第一次用李斯德林漱口一樣，都會覺得好「揦」，因為李斯德林漱口水有30%係酒精。<br> 不過講到尾，都係個醫生唔啱，因為政府化驗完之後，發覺咳藥水入面有70%係外服火酒，唔係可以飲用嘅乙醇。雖然政府冇講明係唔飲得嘅甲醇或者丙醇，但係作為病人，以後睇醫生都要提出疑問，唔好盲信，每隻藥最好都問清楚，同埋上網check下有咩成份，以策萬全。<br> 金手指網誌： http://phatdat.blogspot.com </p></body></html>