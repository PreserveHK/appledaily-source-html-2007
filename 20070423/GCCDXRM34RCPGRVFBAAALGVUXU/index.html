<html><header><meta charset="utf-8"><title>金手指：壹傳媒員工必讀 - 孫柏文</title></header><body><h1>金手指：壹傳媒員工必讀 - 孫柏文</h1><p>大家作為孝順仔女，都應該明白嚴父出於愛子之心，好多事都會提點下大家做錯嘅嘢。早排，孫柏文同老竇食飯，又一次有如太陽在東邊升起西邊落山般咁，俾老竇省到「立立令」。<br> 老竇鬧我嘅原因，就係因我搬出已久，都仲未改我啲強迫金嘅郵寄地址。大家都知道我對強迫金痛恨入骨，好似好多人咁，已經將供款「撇賬」，所以就連自己喺壹傳媒工作儲蓄強迫金嘅郵寄地址都冇留意要改。老竇遞咗我嗰份強迫金年結單畀我之後，就叮囑我要盡快改地址。</p><p>冇利益轉移點成事</p><p>返到屋企，我就將份年結單有意冇意咁放喺叠未開嘅信之上。今時今日，所有銀行月結單、電費單、水費單都已經上網，所以喺屋企嗰叠未開嘅信都好厚，亦喺度積塵。不過，有一日我突然肚痛，霎時間又搵唔到閱讀刊物，所以就順手喺叠未開嘅信當中，攞咗最大份嘅一封去睇，亦即係嗰份強迫金年結單。<br> 我坐下之後，就開始睇吓啲強迫金報告，特別係每種基金嘅分別。講真，初頭真係冇乜驚喜，淨係覺得啲基金買滙豐、中移動、ExxonMobil、通用電氣都可以有咁大嘅支出同管理費，都算神奇。<br> 冇辦法，強迫金呢個利益轉移項目，如果冇呢種利益轉移，當年又點會成事？<br> 不過睇睇吓，我睇到有隻基金嘅「十大持有」資產時，就差啲喺馬桶上面跌咗落嚟。呢隻基金叫做「美元儲蓄基金」USDollarSavingsFund，話到明係為咗「短至中線」嘅回報，即係唔需要有心理準備坐艇，唔係「長線投資」。&#13;</p><p>債券出自次按公司</p><p>而起初睇呢隻基金嘅「十大持有」資產類別，除咗現金之外，都係清一色買債券。傳統智慧話，買債券大多數比買股票安全，所以如果只掃視係唔會覺得有問題。<br> 點知，睇吓啲債券名稱就大鑊，原來呢隻基金買嘅債券，有好多嗰啲呢排人氣急升嘅花旗國樓市按揭債券。仲要有啲按揭債券，係啲出自做好多次級subprime按揭嘅公司，不過因為份強迫金年結單始終冇乜細節，所以真係唔知呢隻基金有冇「投資」次級按揭。雖然冇詳細解釋，不過作為一個分析員，應該可以由「年初至今的累積回報」估吓佢哋有冇買。&#13;</p><p>二三十年都算中短線</p><p>呢隻基金「年初至今」嘅回報就有3.77%，睇落好似冇事。點知，原來「所有資料截至2006年12月29日」，即係喺今年2月，次級按揭爆煲之前。有見及此，我就即刻「搞掂」、洗手，然後去電腦上網睇睇。我可以同大家講，各位買咗呢隻基金嘅同事，我有好消息，買呢隻基金喺呢幾個月都有微利，希望之後都一樣。<br> 最後，我發覺買呢隻基金話除咗現金之外，投資都屬於「短至中線證券」，希望「短至中線」係講緊風險水平。因為我見到有幾隻債券，到期日都係喺二三十年之後，因為如果「短至中線」係講緊啲到期日，唔怪只得連啲反民主派都拍心口話喺「短至中線」之內香港有普選！<br> 金手指網誌： http://phatdat.blogspot.com </p></body></html>