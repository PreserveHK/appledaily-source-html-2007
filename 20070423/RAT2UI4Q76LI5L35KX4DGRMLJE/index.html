<html><header><meta charset="utf-8"><title>數碼達人：3G直播歐聯英超<br>$68睇足44場</title></header><body><h1>數碼達人：3G直播歐聯英超<br>$68睇足44場</h1><p>睇波唔一定喺屋企對住部42"Plasma先叫滿足！試諗吓，舊年踢世界盃，卡拉OK、酒吧、茶餐廳咪一樣逼爆！最牙痛咁聲，係每次埋單一、兩百蚊走唔甩；𠵱家就連喺茶餐廳睇波亦設最低消費，有冇搞錯？「唔怕！3G啱啱推出一條nowSport頻道，手機可直播足球賽事，最盞鬼係7月31日前免費試睇，其後只收番$68，每月睇足44場，英超、足總盃、歐聯……通通齊，夜麻麻仲使乜嘥錢四圍撲呀！」<br><br>記者：陳國輝　攝影：何家亮、陳國輝<br>Model：Edmond</p><p>波友：「奉旨收入場費，食到想嘔！」</p><p>唔講唔知，茶餐廳早幾年已經有「入場費」政策！波友話：「仲記得02世界盃嗰陣踢4點左右（日韓舉辦），搞到個個湧晒去食Tea，班老闆睇見咁好生意，咪設立最低消費囉！」但係，近年入茶餐廳睇波嘅人數明顯減少，原因係收費太貴：「我去開嗰間旺角場，計人頭每場波最低消費$43，如果我一晚睇晒5場，埋單就要畀$215，想食到反胃咩！」<br> 至於由PCCWMobile推出嘅nowSports體育頻道似乎化算好多；𠵱家試玩唔收錢，8月1日正式「開台」都係$68月費玩4,000分鐘，如果齋用嚟睇波，每月就睇到44場，其餘仲可以用嚟睇新聞，點都唔會嘥。至於電盈另一產品now寬頻電視，同樣提供足球賽事，但唔少人嫌$218月費有啲貴，有人更情願上網睇；𠵱家畀$68就有，相信好多PPStream友已經諗緊「轉會」。</p><p>實試足球直播<br>鬧市睇最爽</p><p>用手機睇VideoStreaming（視像串流）已經非常流行，玩開3G嘅老手一定識，若然用佢嚟睇足球直播賽事，究竟畫質表現、穩定性又會點呢？</p><p>14：30<br>錦田大欖隧道</p><p>順暢度：★★★☆☆<br> 入隧道嗰刻曾顯示「頻寬不足」，即使成功撈到畫面，亦發生輕微窒格同畫面不清等現象，而且唔夠幾十秒就要重新連線。</p><p>16：30<br>旺角行人專用區</p><p>順暢度：★★★★☆<br> 咪以為人多就一定發生搶線情況，估唔到一開着個RealPlayer唔使幾秒鐘即撈到畫面，連續試睇十幾分鐘亦未斷過線，正！</p><p>17：10<br>地鐵觀塘線</p><p>順暢度：★★★☆☆<br> 喺隧道裏面間歇性出現接收唔清楚情況，但係冇大欖隧道咁嚴重，同時僅發生過一次斷線，只要Re-boot部手機就冇問題。</p><p>StepByStep<br>3分鐘駁睇波</p><p>怕趕唔切申請睇星期三凌晨嗰場歐聯比賽？唔驚喎！只要你本身用緊PCCW個台，查實3分鐘就可以Setup好。</p><p>Step1</p><p>先進入PCCWmobile嘅3G版面，點選第二格「nowSports」。</p><p>Step2</p><p>下面通通係過往比賽片段，Click多一次「nowSports」小圖就得。</p><p>Step3</p><p>畫面出現咗免費試睇及申請$68服務（8月1日起）兩項，可自由選擇。</p><p>Step4</p><p>跟住問你係咪要連接伺服器上網，答「是」即進入電視直播畫面。</p><p>查詢：PCCW（1833800）</p></body></html>