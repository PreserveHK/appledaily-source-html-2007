<html><header><meta charset="utf-8"><title>消費blog：噴墨機雷射機效果差不多</title></header><body><h1>消費blog：噴墨機雷射機效果差不多</h1><p>呢幾日慳家嘅家姐好煩，俾姐夫寃住話要掉咗部舊嘅彩色噴墨printer，換部彩色雷射printer，話雷射機印相靚好多，仲寸佢話呢啲常識係人都知！家姐就同我呻，雷射機比噴墨貴成倍，問我雷射機係咪真係比噴墨機印相靚啲？<br> 又係發揮我喺佢心目中嘅存在價值，即刻同消委會啲老友八吓。老友話消委會啱啱測試咗巿面最新12款彩色噴墨同6款雷射打印機；得出嚟結果，噴墨機印相嘅效果，同雷射係不相伯仲，有個別噴墨機印相比雷射更加清晰。不過，講到印相嘅速度，雷射機就快過噴墨成條街。好似雷射機印一張A4相，需時少於50秒，但噴墨機最快嗰部都要1.5分鐘，最慢嗰部逾20分鐘。<br> 如果計價錢，噴墨機真係平雷射好多，好似今次總評分最高嘅佳能PIXMAiP5300噴墨機賣1,488蚊；比起雷射機最高分嘅EpsonAcuLaserC1100（但總分都比佳能嘅低）賣2,788蚊，平咗近一半。家姐聽完我嘅滙報，陰陰嘴話今次有救。<br> 逢周一至周四刊出</p></body></html>