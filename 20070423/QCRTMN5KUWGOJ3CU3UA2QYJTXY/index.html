<html><header><meta charset="utf-8"><title>回歸10年百人誌<br>鍾庭耀：民意難違「董先生學得太遲」</title></header><body><h1>回歸10年百人誌<br>鍾庭耀：民意難違「董先生學得太遲」</h1><p>荷花池裏蕩起的那一圈漣漪，還歷歷在目。是一股保守勢力壓出來的一場風波，吹皺混濁了港大的荷花池。第一個從風波中站出來的鍾庭耀，在暴雨過後，仍掩不住一陣心痛。為甚麼連做學問的人都要承受回歸的陣痛？為甚麼當政者可以視民意如無物？回歸十年，有些人終於學會了；最心痛是，學得太遲。　記者：蔡元貴</p><p>於1991年，香港立法局首次地區直選，港大民意研究計劃主任鍾庭耀首次投入民調工作，在選舉當日在票站做問卷調查：「呢個意念喺嗰時好新鮮，好似跑馬仔咁，跟住每個候選人嘅得票走勢。」</p><p>「係回歸一個陣痛過程」</p><p>史上首次的立法局選舉，史上首次的票站調查，鍾庭耀緊張過所有候選人：「當時好擔心，擔心調查結果唔準確。結果18個議席，只係錯咗一個，科學即係科學，有佢嘅道理。」鍾庭耀自此對民調的科學精神深信不疑，也自此變成政府與親中保皇勢力的眼中釘，不能自拔。<br> 因為民調如實反映了政府不孚民望，特首不受歡迎，觸動了管治班子的不隨意神經。終於在2000年7月，回歸才三年，觸發了一場在民主國度裏不可思議的軒然大波－港大民調風波；特首董建華被指透過高級助理路祥安及港大校長鄭耀宗向鍾庭耀施壓，干預民意研究計劃。<br> 「董先生思想保守，學術界嘅反對聲音，佢會界定為唱衰香港，然後用一種父權社會心態去干預，當時嘅學術界，都滲透住呢種非常落伍嘅思維。」結果鄭耀宗下台了：「呢個係回歸嘅一個陣痛過程，大學從中學習咗，我諗董先生後來都學到嘞，可惜太遲！」<br> 民調風波颳起的短時間內，不斷有「熱心市民」去信鍾庭耀辱罵詛咒。那場風波給鍾庭耀帶來巨大壓力：「風波爆發之後，好快就係立法會選舉，又到票站調查時間。我哋驚民調風波會影響受訪者對我哋嘅觀感，訪問時唔合作。我怕嗰次票站調查結果唔準，批評我哋嘅人又有口實鬧我哋。當時我已經做好準備，衰晒就執包袱，結果我哋中晒！」<br> 民調準起來的時候，真的很準。董建華於2005年下台，鍾庭耀說，民調早已為董建華響起下台的警號。2003年，政府提出為《基本法》23條立法，董建華評分一度跌破40分：「我哋當時已經講過，呢個係管治危機，但係董先生完全唔知危機存在，仍然想如期立法。做咗十幾年民調，喺嗰刻我第一次質疑，唔通民調真係冇用嘅？我哋反映嘅民意真係入唔到最高領導人嘅心？」</p><p>「做咗咁多年民調，𠵱家諗番轉頭，反映咗民意，我哋已經盡咗自己本份，當事人聽唔入耳，咁咪算囉！」回想起來，給鍾庭耀的民調事業奠下基石的，還是末代港督：「唔知好彩定唔好彩，彭定康92年上任後，提出政改方案，引起中英激烈爭拗，全香港嘅人都俾佢帶入咗呢個胡同。」政改爭拗，中英雙方都聲稱為了香港人利益，民調自然越來越受人注目。</p><p>肥彭鼓起一浪民主思潮</p><p>臨近九七，「別有用心」的肥彭鼓動起一浪民主思潮，激起如臨大敵的北京政府出手還擊：「當年整個社會各階層都考慮緊自己嘅定位，大學校園裏面嘅人都唔例外。中央希望收編到大學嘅人，影響學術界，所以就有一、兩批港事顧問來自大學，港大都唔例外。」<br> 鍾庭耀沒有被收編，他始終渴望民主、渴望普選。他說，真正做民調、做學術的人，又怎會不嚮往民主？今年三月的真欽點、假民主小圈子特首選舉，港大民調研究計劃卻煞有介事的認真做問卷、搞調查。鍾庭耀解釋，理由只得一個：「如果2012年有普選，我哋一定要做民調，今次經驗就好有用。」50歲了，不曉得在他退休之年，香港已有普選沒有？<br> 回歸10年倒數68日</p></body></html>