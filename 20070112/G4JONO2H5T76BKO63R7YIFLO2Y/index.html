<html><header><meta charset="utf-8"><title>嘩！新Tech：本報記者美國拉斯維加斯直擊<br>CES主攻影音　SONY書夾電視厚3mm</title></header><body><h1>嘩！新Tech：本報記者美國拉斯維加斯直擊<br>CES主攻影音　SONY書夾電視厚3mm</h1><p>07年香港樓市暢旺，唔少人已經度緊細屋搬大屋，當你未諗定買邊樣AV家電之前，不如畀個「牽屎」你，美國CES（消費電子展）「預言」今年高清電視將成為IT界新寵，好似SONY就研發咗一款書夾咁大嘅FullHDTV，厚度得一毫子嘅三分之一，仲行十足1080p，我現場睇過畫面，清到阿媽都唔認得，買定等高清廣播啱喇！<br>記者、攝影：陳國輝</p><p>震撼全場超薄STE芒</p><p>無論你住大屋定細屋都好，房仔入面梗要有部miniTV，不過細機畫面有幾靚，大家都心照啦！SONY呢次終於打破宿命，皆因佢採用OLED及SuperTopEmission技術研製咗呢款11"芒仔，解像度未係1080p，但畫面Sharp得好緊要，「書夾」Deisgn更加型到無話可說，至怕屋企傢俬襯唔番咋，可惜售價和推出日期未定。</p><p>電視<br>SHARP108"鬼妹咁高</p><p>聲寶之前先響香港推出最新G7系列，今次轉移攻略，實行省靚招牌！講緊就係CES入面全球最Wide嘅FullHDTV，闊度足足有108"，鬼妹着埋斗零高踭鞋都唔夠佢高，不過，我諗連大廈部電梯都入唔到，留番住豪宅先啦！<br> 售價未定、6月推出</p><p>SANYO防水電視</p><p>呢部三洋電視賣點係防水。吓？咁大部電視唔通會拎出街？呢項技術似乎又係用嚟ShowQuali居多，一般家庭根本用唔着；不過咁，用於商業用途會唔錯，事關擺部電視響街做RoadShow好實用，黑雨打埋嚟都未驚過。<br> 售價未定、第二季推出</p><p>TOSHIBA</p><p>東芝REGZA加入LCD電視戰團，呢部LX系列77吋LCDTV，將會以較低價錢發售，橫掃中價機市場。</p><p>SONY</p><p>SONYBRAVIA都有86吋HDTV，可惜係實驗版，未有得發售。</p><p>DVD<br>兼容HD&amp;Blu-ray　LG食兩家茶飯</p><p>舊年Blu-ray同HDDVD鬥到你死我活，仍然未分出勝負，今屆CES終於要講和喇！點解？原來LG食兩家茶飯，佢部DVD機融合晒兩大陣營，名叫「SuperMultiBlue」，最勁唔單只睇得齊兩種DVD格式，仲可以燒錄容量達到50GB嘅Blu-ray光碟，如果你仲唔知買邊種好，一於揀佢啦！</p><p>抵玩東芝入門HD</p><p>HDDVD會Hit，但一般屋企未必肯花咁多錢，所以東芝好醒目，佢推出呢款行HDDVD制式嘅HD-XA2碟機，除咗支援現行1080P、兩組HDMI輸出端子之外，售價仲好吸引，唔使$4,000就玩得起，入門之選。<br> $499.99美元（約港幣$3,899）第一季推出</p><p>DC<br>同仔女旅行至Fit　AQUOSDC兩秒飛相</p><p>SHARP一向冇打入DC界，但呢部700萬像素AQUOSDC係兼容LCDTV，加入IrSimple傳送技術，影完相㩒個掣就無線傳過電視，兩秒有得睇！</p><p>P記半專業拍高清</p><p>07年IT界繼續投入生產更多高畫質嘅民用HD攝錄機，Panasonic部HDC-DX1配備LECIA鏡兼用3CCD系統，加上重量輕巧，阿媽阿仔拎上手邊觀光邊拍片亦好Easy。</p><p>各廠攤位以家居為主題</p></body></html>