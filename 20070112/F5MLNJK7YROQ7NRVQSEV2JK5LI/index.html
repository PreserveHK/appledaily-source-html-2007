<html><header><meta charset="utf-8"><title>地產部落：低層單位十宗罪</title></header><body><h1>地產部落：低層單位十宗罪</h1><p>買樓買高層係普遍人搵樓要求，除咗天然光多啲、景觀開揚啲之外，有時仲可以避開路面噪音。不過，網友馬田就睇啱一個低層單位，仲要係全幢樓最低嗰層，因為下面兩層已經係停車場，跟住就係地下入口。難得搵啱心水樓，但佢又忐忑不安，究竟買唔買好呢？結果走上《親子王國》問吓大家意見。<br> 體驗最深嘅莫過於ac321，佢以前同父母住5樓，感覺好差，並列舉8大缺點：<br> 1.空氣差，無乜風；<br> 2.陽光少，比較暗；<br> 3.多噪音，特別半夜，連的士大佬講嘢都聽到；<br> 4.就算隔個花園、再隔一條街嘅停車場，晚晚都聽到啲車嘅alarm響；<br> 5.低層牆身厚，內櫳細咗；<br> 6.朝早返工時間，電梯經常爆滿，要等下一部；<br> 7.夏天樓上冷氣機滴水，但樓上太多層，唔知邊個單位滴，無得投訴；<br> 8.基於第7點，衫褲永遠唔敢放喺曬衣架。<br> 唔好以為8大缺點好多，網友Furbymao仲有補充，佢話低層少人鍾意，日後換樓難賣得好價。魚生更指出，「同一座樓，同一單位，二樓同二十樓相差20萬。」牛咪咪附和，話貴20萬都情願買高層，因為住低層，樓上咁多層污水沖落嚟，水渠喉管易有問題，仲話有朋友試過大廈洗完水箱後，滲水入屋。</p><p>易爆渠　買定家居保險</p><p>的而且確，大廈舊，喉管易老化，低層單位最受影響，外牆爆水管搞到污水倒灌滲入屋最大劑；如果真係住呢類樓，買定家居保險先係上策。<br> 不過，ac321話，低層戶都有一個好處，就係發生天災人禍，走得快啲。<br> 其實，從另一個角度去諗，低層戶勝在價平，若向內園，視野水平適中，景觀較高層更好，所以亦有網友持正面意見。如cf1205亦曾經住5樓，𠵱家搬高啲住8樓，都係望園景，覺得景靚價平，好理想咁話。<br> 另外，conniechan1975同Mrs.Fong唱雙簧咁話鍾意住低層，尤其地下連花園單位喎。不過，呢類已經算係特色戶，同一般低層單位嘅定義，有好大出入。</p></body></html>