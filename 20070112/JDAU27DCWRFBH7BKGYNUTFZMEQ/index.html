<html><header><meta charset="utf-8"><title>散戶連線：做邊行最啱炒股？</title></header><body><h1>散戶連線：做邊行最啱炒股？</h1><p>早輪H股指數炒到㷫烚烚，最高升逾10700點，喺討論區就有網友話已經炒老闆魷魚，趁住市旺，專心全職炒股。<br> 不過，唔係人人心口都掛個勇字，好多散戶都要一邊做嘢，一邊偷雞睇吓股價，結果往往錯過入貨、出貨時機。<br> 係《香港168論壇》，網友牛頭角順叔就打趣咁問：「究竟乜嘢行業嘅人最適宜炒股呢？」<br> 順叔仲以自己嘅親身經歷為例，「我估其他網友都會有咁嘅經驗，睇中隻股諗住第二日一早入，或決定放咗隻高危股，但無奈第二日一返工就多嘢做到死，到收市都未有時間；想話隔日再補番，但你想入或沽嘅股已大升或狂跌，總之好邪啦！好難有個靚位去買入賣出。我諗除咗同股票相關嘅行業，好似經紀行，或者係開市時唔使開咪嘅DJ、部份喺辦公室做嘢嘅非前線公務員，橫掂一篇幾頁嘅字都要打幾日，仲可以有時間睇八卦雜誌，梗有時間炒吓股啦。」<br> 小陳二好快諗到，「梗係有房坐嘅經理啦！你估佢哋真係咁專心做嘢，成日聽到佢哋喺度打數字，你慌唔係睇緊股價咩！」<br> 網友19亦講：「做文職工都得㗎，成日對住部電腦，好易瞞過老闆睇價出貨。」</p><p>護士見慣癲佬夠冷靜</p><p>W118講笑話：「做私家醫生都啱㗎！佢哋仲可能好專業㖭，好似睇病咁，小心驗吓邊隻股價啱至入貨。」<br> 捕浪者乘勢再加把嘴講：「做精神病院嘅護士都唔錯，佢哋見慣癲佬，唔會同佢哋癲埋一份，個市最近咁癲，大上大落，應該可以好冷靜買到正嘢。」<br> 阿甘亦插口，「咁做墳場或殯儀嘅工都可以得閒炒吓股啦！」</p></body></html>