<html><header><meta charset="utf-8"><title>金手指：比人民幣強的貨幣 - 孫柏文</title></header><body><h1>金手指：比人民幣強的貨幣 - 孫柏文</h1><p>今時今日，你落街走去問十個對財經熟悉嘅人：「當今世上，邊隻貨幣升值能力最強？」相信十居其九都會話：「梗係人民幣啦！」不過今日，孫柏文想為大家推介一隻比人民幣更強嘅貨幣，相信大家聽到都會心郁郁。<br> 大家撲出去買呢隻貨幣之前，我想同大家講，大家不單止可以買呢隻貨幣，仲可以買埋發行呢隻貨幣嘅中央銀行股票，相信大家聽到都可能會問：「有冇咁筍？」</p><p>當真錢用　交電話費</p><p>大家仲可能會話：「比人民幣呢啲紙幣更強嘅貨幣？真係仲估孫柏文今日一定係又想講黃金、白銀。不過金銀係神靈賜給凡人嘅貨幣，未見到有教會集資上市，可以買埋發行貨幣中央銀行嘅股票，唔通梵蒂岡、麥加、耶路撒冷等等搞REIT？」<br> 錯！今日介紹呢隻比人民幣更強嘅貨幣就係「Q幣」，係一種虛擬貨幣，原先係用嚟喺啲網上遊戲交易場裏面做買賣，發行貨幣中央銀行嘅官方兌換率係同人民幣掛鈎一兌一。到今日，「Q幣」已經可以用嚟當人民幣交電話費，甚至已經有其他商人，為咗方便顧客，自發性喺佢哋啲賣實物嘅非虛擬商店，接受「Q幣」去取代人民幣。<br> 大家可能會問：「如果『Q幣』係同人民幣掛鈎，點解孫柏文會覺得比人民幣強？」賬面上，呢條問題問得好好，邏輯合理，我都唔識答。不過如果「Q幣」唔係比人民幣強，點解發行人民幣嘅中國人民銀行，要高姿態走出來話關注虛擬貨幣？如果「Q幣」唔係成功同人民幣競爭，開始取代人民幣，威脅人民幣喺祖國「壟斷貨幣」地位，人行根本毋須要打壓「Q幣」啦？</p><p>無限兌換　繞過封鎖</p><p>雖然，「Q幣」嘅「官方」兌換率係同人民幣一兌一，某些產品「Q幣」購買力等同人民幣，不過因為大量「Q幣」得來「不易」需要「使亁淨」，所以令到「Q幣」嘅黑市（真正市）價喺5毫至8毫之間浮動。所以，大家應該大手大手購入「Q幣」，跟住用呢個「劣幣」去買一啲「Q幣」同人民幣同等價值嘅商品服務，去套利。<br> 講咗咁耐，係時候揭曉誰是發行呢隻貨幣嘅中央銀行。發行「Q幣」嘅就係特區上市公司（700）騰訊。其實，騰訊可以好容易將黑市價推上一兌一，甚至更高。方法就係，騰訊宣布「Q幣」可以無限量一兌一兌換做人民幣，甚至可以兌換成其他貨幣，淨係可以繞過外滙封鎖，「Q幣」都可以升穿一兌一。<br> 跟住，騰訊又可以宣布「Q幣」會對人民幣有「每年10%嘅升幅」，淨係吸引班carrytrade都足夠。當然，好容易會俾人誤會「Q幣」係層壓式推銷pyramidscheme。不過，「Q幣」最大隱憂就係騰訊從未公開過「Q幣」係市面嘅總流通量，如果騰訊濫發「Q幣」，令「Q幣」購買力下降，都會神不知鬼不覺。當然，花旗國聯儲局都係同騰訊一樣，唔公開美元喺市面嘅總流通量，所以相信聯儲局等同相信騰訊一樣。</p><p>唔怕太強　只怕濫發</p><p>不過，作為騰訊股東，就要知道騰訊嘅威力。聽聞喺大陸，一個人可以用「Q幣」買好多電腦零件，如果騰訊發「Q幣」畀自己嘅子公司，跟住大手購買電腦零件轉售，雖然「Q幣」嘅購買力會下降，爆發通脹，不過就可以毋須流一滴血，去輸送畀自己所有現今擁有「Q幣」者嘅購買力。可能就係呢點，中國人民銀行要打壓「Q幣」。唔係怕佢太強，只怕佢濫發。<br> 金手指網誌： http://phatdat.blogspot.com </p></body></html>