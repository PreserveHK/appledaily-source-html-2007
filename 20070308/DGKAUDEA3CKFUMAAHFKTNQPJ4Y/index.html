<html><header><meta charset="utf-8"><title>嫌你老　麥當勞叔叔out!</title></header><body><h1>嫌你老　麥當勞叔叔out!</h1><p>麥當勞的McCafe開完一間又一間，再請出月亮先生，24小時候命。奔流不息的霓虹，還有粒粒當紅巨星、創意人才，輪流為麥記赴湯蹈火，打造年輕活躍「ForeverYoung」，與世人一起陷進後網絡時代的狂歡。麥當勞叔叔你老了，是時候退休，雖然你曾經是世上除聖誕老人外，最多人認識的形象、名字！<br><br>記者、部份攝影：馮敏兒</p><p>麥當勞叔叔叛徒ILoveUBoyz<br></p><p>ILoveUBoyz在麥當勞搞其「電激夜gag」快閃行動，兩個多月來，次次花樣百出，枕頭戰、潑水行動、扮空氣吹色士風，群眾聚集，唔使一分鐘作鳥獸散，麥當勞宣傳部視為理想業績，兩個7字頭（70年代的人）向月亮先生投懷送抱，證據確鑿，今日就拿這兩個「麥記叛徒」出來審問！<br> </p><p>少爺占：所有小丑都是麥當勞叔叔
</p><p>少爺占小時候覺得所有小丑都是麥當勞叔叔，但他自小只食細薯條，唔食漢堡包，所以唔恨去麥記。「麥當勞叔叔的淡出，對麥記是好事，但對我就唔好！因為我永遠都鍾意最舊的東西，尤其中國人好鍾意歷史！如果佢真係退休，我會想像麥當勞叔叔可以唔使再做戲，落妝後會是甚麼樣？」少爺占好想看看他的真面目，正如他細個最想衝入麥當勞廚房，揭發真相。「我覺得他會捲土重來！」不過他背後一直有一個神秘的麥當勞叔叔，佢在「灣仔賣啤酒給水兵，在山頂有賣pizza！」都是傳聞但少爺占還是沒有去過。</p><p>Donald：如果爸媽是麥當勞叔叔就好喇！
</p><p>Donald對「麥記叔叔」退休之傳言，第一個反應是﹕「吓！冇咗喇！係真㗎？我會覺得有少少唔安樂囉。佢係屬於我哋7字頭，𠵱家啲𡃁仔已經唔認識佢！我由細到大都覺得佢好cool，唔同你講嘢，唔知點同佢溝通！<br> 「現在我們想起麥記，在香港只會想到『軟硬』和陳奕迅，台灣是蔡依林，美國有JustinTimberlake，『麥記叔叔』變成最hit的流行偶像。除非好似日本的性感靚女麥當勞姐姐，年多前在日本睇過電視廣告，以為有搞作，還是不了了之！」<br> Donald自稱是「麥當勞叔叔帶給你開心」成長的一代：「其實你唔會記得麥當勞叔叔做過乜，只記得他常做出M字手勢。我只知道麥當勞叔叔好好人，他會捉住漢堡神偷，但又會原諒漢堡神偷，同佢一齊開party，當時我們想如果父母似麥當勞叔叔咁，我做錯乜，你放過我，就好喇！」他的結論是因為麥記有了定位，所以麥當勞叔叔就要讓位！「當年幫麥當勞叔叔配音的是鄧英敏，最熟悉一句是『麥當勞叔叔你去咗邊！』『有冇見過漢堡神偷？』」都算你未背叛。&#13;</p><p>麥當勞叔叔淡出
</p><p>麥當勞要年輕化，要情調氣氛，要食物健康化，要無線網絡科技化，麥當勞叔叔也要「淡化」，不過麥當勞市場推廣部副總裁黎韋詩堅稱，麥當勞叔叔唔會「退休」！「我哋由細睇到佢大，年年都陪住我哋，佢今日的地位依然無變。我們會用他來多做公眾活動，也幫手在小朋友與家長有關的推廣。麥當勞叔叔仍然是小朋友市場的最重要形象，例如「開心樂園餐」還是由他主持。他現在最鍾意到學校做schoolshow，推廣均衡飲食和生活方式，教小朋友跳舞、唱歌和做運動。」</p><p>雕像、畫像迫遷進行式
</p><p>McCafe是成人市場，所以你在裏面不會見到麥當勞叔叔。但從前差不多每一間麥當勞分店都會見到的麥當勞叔叔雕像和畫像，到現在每裝修一間就消失一間，麥當勞小丑叔叔的確要同我們講byebye！黎韋詩解釋：「我們並沒有明文規定不再用麥當勞叔叔，要視乎餐廳的位置，市場顧客的需要而設計，只是大家錯覺而已！」香港有200多間麥當勞分店，仍然有麥當勞叔叔雕像的分店，目前就只剩下30餘間，有得同麥當勞叔叔一齊排排坐的，更少之又少，實數連麥記自己都搞唔清楚。自從全球第一間McCafe在93年澳洲墨爾本出世，99年登陸香港，現在全港已有35間，24小時麥當勞此刻亦增至49間。麥當勞叔叔，除了窮鄉僻壤，似乎沒有人再歡迎你喇！</p><p>同性戀身世之謎？
</p><p>麥當勞叔叔原名RonaldMcDonald，早在60年代初就成形，由著名專業小丑TerryTeene及GeorgeVoorhees所構思，但後來他的同性戀身份外露，被禁絕演出，直至1963年由電視受歡迎小丑威樂史葛（WillardScott）拍成第一部由麥當勞叔叔上演的電視廣告，並將名字中的d字改成大D，變成McDonald，被麥記封為正統。<br> 但當麥當勞叔叔的形象被註冊成專利，同時也是全世界其他小丑的自由受到限制之時，因為你不能像麥當勞叔叔，就好比把小丑私有化。在最初的麥當勞廣告片中，麥當勞叔叔竟是頭頂一個滿載的大食物盤，腰前又有另一個，簡直是大食狂，咁又點會唔個個小朋友變肥仔，因為小朋友信任麥當勞叔叔，當他是最好朋友嘛！<br> （www.youtube.com/watch?v=ViglRhgD_K4）</p><p>歷年廣告重溫</p><p>a.1963年第一部由麥當勞叔叔上演的電視廣告，由當時的電視節目紅小丑威樂史葛（WillardScott）扮演，頭上頂着大餐盤，腰上一個亦放滿漢堡包、薯條和大汽水，他後被麥記封為原創。</p><p>b.陳慧琳當年第一個幫麥當勞做shakeshake薯條代言人，麥當勞叔叔怎會是她敵手？</p><p>c.年前在日本出現的非常靚女性感版麥當勞姐姐，絕對石破天驚，拉低衣領、短裙露長腿、充滿慾望的眼神，濕淋淋的漢堡包，極盡挑逗。（www.youtube.com/watch?v=dVcRecCk8sw&amp;mode=related&amp;search=）</p><p>d.CafeLover是McCafe第一次出電視廣告的主角，一對卡通人物，一飲咖啡就愛上了。</p><p>e.不是麥記廣告，卻被死敵BURGERKING隱喻麥當勞叔叔也去幫襯他們。</p><p>搞亂檔習作</p><p>勞當勞叔叔雖然一身巨無霸和炸薯條的氣味，但他一生可說充滿傳奇，網上人間對他有勁多筆墨。有人為他改寫一生，販毒殺人、壞事做盡，最後自殺了結一生……亦有女版麥當勞走到世界各地搞事，歸根究底，都是Ronald太紅所致。</p><p>小丑雕像永遠是你的朋友
</p><p>那年帶小朋友到黃金海岸玩，遇見麥當勞叔叔雕像，讓大人、小朋友抱個不亦樂乎，雖然他滿面笑容，從不說話，無條件給我們「利用」！跟他拍拍照事小，玩出各種「不文」動作，他亦來者不拒，麥當勞叔叔雕像就是那麼的「偉大」！不過後來人們指控他賣「垃圾食物」，又代表美帝文化，其實麥當勞叔叔即是小丑，只不過小丑的形象差不多被麥當勞全球買起，跟麥記打工近半個世紀。03年麥當勞叔叔的新職位是帶歡樂給小朋友的「開心大使」。</p><p>粉絲愛你夠醜
</p><p>「麥當勞叔叔生日」不會有麥當勞小丑叔叔，但曾經在一般生日會遇見他傳說實在太多，但可能歷史太悠久了，連葛民輝都笑言：「細細個已經好恨響度開生日會，因為有姐姐同你玩嘛！」提都唔提麥當勞叔叔，大眾心中仲有冇麥當勞叔叔？</p><p>梁家慧小妹妹日日在柴灣環翠邨商場見到麥當勞叔叔的雕像，所以一見到個麥當勞布娃娃就搶！</p><p>學文細個好鍾意麥當勞叔叔，不過都為他帶來過痛苦，因為梳了麥當勞叔叔髮型，被同學笑足個多月，人生陷於低潮！</p><p>Carol是娃娃收集狂，喜歡麥當勞叔叔的原因竟然是「佢個樣夠得人驚！紅大嘴紅頭髮！我就是因為佢醜樣所以鍾意佢！」</p><p>去年式式終於可以在麥當勞開生日會，30多個小朋友到場一齊圓夢，大夥兒由麥當勞姐姐帶領，開始了平生第一次化裝派對。</p></body></html>