<html><header><meta charset="utf-8"><title>Car通:<br>黑魂哈利只賣一年　105周年限量巡航</title></header><body><h1>Car通:<br>黑魂哈利只賣一年　105周年限量巡航</h1><p>速度唔係最快，馬力唔係最大，但Harley-Davidson，一定係電單車最經典品牌。為慶祝誕生105周年，08年款新車之中有幾架限量特別版，黑銅顏色配撘，加上紀念標記，今年唔買就冇，已經夠理由要哈利迷乖乖畀錢。<br>剛過去嘅星期日朝早，本應靜局嘅沙田工業區傳出強勁低沉嘅轟轟聲，係哈利嘅引擎聲，更加係一班大男人對哈利致敬嘅歡呼聲。<br>放假都唔瞓晏啲，二十幾度披件皮褸出嚟，你哋係咪儍㗎？<br><br>文：嘴嚼爺　攝影：譚盈傑</p><p>限量版一門四傑</p><p>105周年限量版，有配上啞黑色油缸加磨砂銀引擎嘅Sportster同V-Rod，仲有以銅、黑色調為主嘅DynaSuperGlideCustom同FatBoy，繼續配上大量招搖電鍍配件，就好似一個着住新衫趕住上擂台嘅大隻佬摔角手。<br> 車身設計引擎馬力冇乜變動，但就加上只有紀念車系先有嘅105周年徽章以及刻上車身編號，係限量版身份象徵，而每一個型號都有唔同嘅限量數。<br> 全球限量4,000架嘅FatBoy外形當然最經典，而全黑嘅V-Rod流線車身就絕對係哈利近年最佳新作，不過，筆者覺得當中最吸引都係一架Sportster，啞黑油缸低調地話你聽係特別版，而引擎嘅磨砂處理更表現獨特品味，最緊要係Sportster係哈利車系中最擁有街車Feel嘅一款，就算日日揸嚟代步都唔會好誇張。<br> 馬力方面，百幾匹推一架幾百磅電單車，力量當然狂轟湧上，雖爆炸力不及超級跑車，但哈利咁有型，梗係漫遊俾人欣賞先啱數。</p><p>花十萬改剩車架同引擎</p><p>香港地，玩哈利班車友都好齊心，一有活動就空群而出。今次呢個慶祝活動就引嚟最少30架哈利電單車到場，當中有入型入格嘅鬍鬚肥鬼，有一家大細有叔叔有後生仔，仲有細細粒P女。不過講到最勁，都係呢架黃色FatBoy，車主阿華花十萬蚊同無限心機改到架車面目全非，除引擎同車架係原廠之外，其餘全部改裝料，有好多更係度身訂做只此一件，唔係睇見佢副V偈，都認唔出係哈利。<br> </p><p>現場花絮</p><p>半年買4架哈利豪！
</p><p>其中一位車主楊先生就厲害喇，佢喺半年之內分別訂咗FatBoy、V-Rod等4部哈利，最奇特係原來佢考咗電單車牌一年唔夠，有錢真係好，唔使問點解。<br> 「突然間好鍾意，覺得Harley-Davidson係電單車中最經典嘅，揸電單車嘅一定要揸過佢。而且佢好多款式都各有風格同吸引之處，所以越買越多。」&#13;</p><p>話你知<br>08年先105周年</p><p>Harley-DavidsonMotorCompany成立於1903年，由WilliamS.Harley、ArthurDavidson和WalterDavidson三兄弟在美國威斯康辛州的密爾沃基創建。創辦人之一嘅WilliamS.Harley，在1901年已畫出能裝在腳踏車架上面的引擎草圖，而在1902年便製造出第一輛機車，其後是03年才把Harley-Davidson註冊商標。計落條數，下年08年才是哈利的105周年紀念。</p><p>Sportster1200Nightster<br></p><p>引擎：風冷V2<br> 排氣量：1,200c.c.<br> 扭力：107.1Nm/4,000rpm<br> 傳動：5前速波箱<br> 車價：$135,000</p></body></html>