<html><header><meta charset="utf-8"><title>金手指：英超紐卡素怒炒贊助商 - 孫柏文</title></header><body><h1>金手指：英超紐卡素怒炒贊助商 - 孫柏文</h1><p>呢幾年嚟，孫柏文相信大家都留意到銀行業一個大趨勢，就係銀行啲分行越來越少。相信大家同我一樣，都可能覺得銀行特登喺度趕客，特別係啲小存戶。<br> 其實，小存戶對銀行嘅價值，真係比二三十年前細咗。原因係銀行嘅賺錢方法，就係放債，例如借錢畀人做按揭。能夠放債，當然要吸引資金先至可以借出，以前小存戶存錢，就等如借錢畀銀行，不過去到千禧年代，銀行只要去到信貸市場，出幾張短期債券就借到錢。咁嘅融資模式，銀行就無需要再擁有龐大、昂貴嘅分行網絡。分析員非常喜愛嘅毛利率，就會膨脹。</p><p>融資模式改分行作用減</p><p>當今世上，將呢個辦銀行模式推到極點嘅銀行，應該係前宗主國嘅NorthernRock。雖然NorthernRock都有分行網絡同小存戶，不過規模比較細。<br> 大家都知道NorthernRock最近出事。原因就係NorthernRock借錢畀人做按揭，即係放長債，不過自己融資就倚靠發短期債券。今時今日嘅信貸危機，令NorthernRock無法再發新嘅短期債券，舊嘅短期債券又到期，要還錢又冇新錢，點算？<br> 作為前宗主國中央銀行嘅英倫銀行BankofEngland，為咗社會穩定，就借錢畀NorthernRock還啲到期債券嘅錢。希望喺短期之內，NorthernRock可以重新發短期債券。不過到今日，短期債券市場都仲喺度萎縮，「可發新債」遙遙無期。<br> 所以，NorthernRock問英倫銀行越借越多，欠款越滾越大。NorthernRock從英倫銀行得到嘅資金額，已經可以媲美小存戶存款嘅總和。咁搞落去，英倫銀行就會成為NorthernRock嘅唯一債主。如果有乜風吹草動，債主要變成東主，咁就非常有趣。</p><p>NorthernRock有機易主</p><p>大家如果有睇開英超足球，都應該知道紐卡素NewcastleUnited波衫上嘅贊助就係NorthernRock。喺不久嘅將來，如果英倫銀行由債主要變成東主，紐卡素可能要怒炒NorthernRock，換上新贊助商嘅名。<br> 金手指網誌： http://phatdat.blogspot.com </p></body></html>