<html><header><meta charset="utf-8"><title>萬聖夜卡通鬼出籠<br>豬小姐貞子Look笑破膽</title></header><body><h1>萬聖夜卡通鬼出籠<br>豬小姐貞子Look笑破膽</h1><p>今晚萬聖夜，最應節當然係欣賞番齣恐怖片，不過𠵱家啲鬼片大部份都血腥核突，屋企有小朋友真係唔啱睇，於是就有網友忽發奇想，如果啲恐怖片全部由卡通人物做主角，會唔會老少咸宜啲呢？<br> 呢批網友自製海報，包括由一大班《芝麻街》同《布公仔》角色主演嘅經典電影，例如由CookieMonster主演嘅《KINGKONG》同《V煞》（VforVendetta），青娃仔Kermit同豬小姐就分別擔正《鬼迷剎瑪莉》（TheRingTwo）同《不死咒怨》（TheGrudge），換咗佢哋做主角，成件事即刻cute晒。</p><p>全家啱睇</p><p>出名兇殘嘅《恐懼鬥室》（Saw）系列，如果由泥膠地盤佬BobTheBuilder主演，講嘅就一定唔會係鋸手鋸腳，而係講鋸木裝修。同樣，假如由鯊膽大話王（SharkTale）主演《大白鯊》（Jaws），又或者由《五星級大鼠》（Ratatouille）做《活死人凶間》（DawnOfTheDead），都肯定變成合家歡。<br> 至於早排好hit嘅《變形金剛》（Transformers），其實暴力鏡頭都唔少，如果角色變晒做ThomastheTankEngine，就連BB仔都睇得啦！<br> 版主：網盜王尊尼Deep<br> 本欄逢周一至五刊出<br> <br> 網址： http://www.worth100.com </p></body></html>