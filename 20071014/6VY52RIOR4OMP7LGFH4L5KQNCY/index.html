<html><header><meta charset="utf-8"><title>加蔗糖　攪5分鐘<br>咖喱香飄足成條街&#13;</title></header><body><h1>加蔗糖　攪5分鐘<br>咖喱香飄足成條街&#13;</h1><p>咖喱之中，至愛泰式的，濃郁夠香辣中帶甜，唔會辣破喉，入口相當Friendly伴飯一流，皆因煮咖喱膏時會加入砂糖、蔗糖及椰奶中和辣度，而泰國人煮咖喱還有一條不成文的傳統，就是將不同顏色的咖喱各自配搭食材，來自泰國的大廚Surasak話：「不同顏色咖喱味道有別，記住加蔗糖，香味會更濃。」<br><br>記者：趙珮倩<br>攝影：周旭文<br>示範及場地：泰國名廚SurasakKongsawat@<br>香港酒店CafeMarco（21133912）</p><p>大廚來頭勁</p><p>SurasakKongsawat入行10年，現為曼谷五星級酒店DusitThaniBangkokHotel大廚，最近應香港酒店CafeMarco邀請來港，為新推出的泰式自助晚餐炮製正宗泰國風味。<br> <br> 強項：將傳統泰國食材加入西方材料創出新派泰式Fusion，又精於生果雕塑及食物擺設，賣相極為精緻。<br> 威水史：曾多次參與國內及海外大型烹飪比賽，屢獲獎項，又曾為泰皇烹調皇室菜。</p><p>綠咖喱雞髀肉</p><p>0hr15min<br> 份量：4人</p><p>材料</p><p>雞髀肉250克、綠咖喱膏100克、椰奶500毫升、圓茄子40克、魚露20毫升、砂糖10克、蔗糖20克、羅勒30克、青檸葉2克、紅/綠辣椒20克、菜油60毫升</p><p>做法</p><p>1.燒熱鑊下綠咖喱膏及菜油，以慢火煮拌，加椰奶、魚露、蔗糖及砂糖煮5分鐘。<br> <br> 2.雞髀肉切件，加入咖喱中煮熟後熄火，下圓茄子、紅/綠辣椒、羅勒及青檸葉拌勻即可。</p><p>貼士</p><p>燒熱鑊後，先落咖喱膏才落油煮，油就唔會彈到周圍都係。</p><p>3大煮咖喱必香法</p><p>★煮咖喱唔可以慳油，因要靠油份逼出咖喱香，煮時要以慢火不時攪拌煮大約5分鐘。<br> <br> ★除了落砂糖外，仲要加入蔗糖，這樣香氣更濃。<br> <br> ★用青檸葉煮咖喱時要撕去葉子中間的小葉莖再撕碎，香味會發揮得更好。&#13;</p><p>紅咖喱西冷牛</p><p>0hr15min<br> 份量：4人</p><p>材料</p><p>西冷牛肉300克、椰奶500毫升、花生碎4茶匙、魚露20毫升、砂糖10克、蔗糖20克、紅咖喱膏100克、青檸葉2克、菜油60毫升、紅/綠辣椒20克、羅勒30克</p><p>做法</p><p>1.燒熱鑊，下紅咖喱膏及菜油，以慢火煮拌，加入椰奶、花生碎、魚露、蔗糖及砂糖煮5分鐘。<br> <br> 2.西冷牛肉切片，加入咖喱中煮熟後熄火，下紅/綠辣椒、羅勒及青檸葉拌勻即可。</p><p>貼士</p><p>西冷牛肉比較易腍又不易爛，十分適合用咖喱燜煮。</p><p>黃咖喱龍脷柳</p><p>0hr20min<br> 份量：4人</p><p>材料</p><p>龍脷柳250克、黃咖喱膏50克、椰奶250毫升、魚露15毫升、砂糖10克、蔗糖20克、菜油60毫升、薯仔/番茄各40克、葱頭30克、亁葱3克、洋葱10克
</p><p>做法</p><p>1.先將魚柳走油備用。<br> <br> 2.燒熱鑊，下黃咖喱膏及菜油，以慢火煮拌，加入椰奶、魚露、蔗糖及砂糖煮5分鐘。<br> <br> 3.下薯仔、番茄、葱頭及洋葱煮2分鐘，最後魚柳回鑊，加入亁葱兜勻即成。</p><p>貼士</p><p>魚柳可先走油或蒸熟，前者可令魚柳更吸盡咖喱汁。</p><p>買定料：黃家強明日教你煮餸<br><br>鮮蝦煮勝瓜湯菜</p><p>基圍蝦6隻、勝瓜1條、大葱/葱粒/紅葱頭/薑絲/指天椒各少許</p><p>阿強四杯雞</p><p>雞1隻、蜜糖/米酒各1茶杯（約150毫升）、蒜片/洋葱/青椒/九層塔各少許</p><p>生炒糯米飯</p><p>糯米1杯、粘米1/4杯、臘腸1條、豬肉碎1両、冬菇/蝦米/瑤柱/花生各少許、雞蛋1隻</p><p>魚子蒸蛋白</p><p>蛋白6隻、雞湯1量杯、魚子11/2湯匙、紹酒1茶匙、蠔油2茶匙</p></body></html>