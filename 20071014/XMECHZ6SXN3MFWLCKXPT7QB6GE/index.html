<html><header><meta charset="utf-8"><title>福岡自由行 - 左丁山</title></header><body><h1>福岡自由行 - 左丁山</h1><p>港龍開辦直飛航線，由香港直飛日本福岡與仙台，招待傳媒人士，介紹詳情。左丁山在會場內碰到唔少老友記，肥仔郭是其中之一。肥仔郭一開口就話：「唔見你寫《色，戒》嘅？人人都寫晒咯喎？」慚愧，左丁山至今未有時間去戲院睇《色，戒》，好可能等到有正版DVD出咗，先至會買一套在屋企欣賞。但《色，戒》影評就睇得多嘞，例如《蘋果》副刊名采版都有成一萬字喇啩！各報大小專欄，作家教授影評人，從歷史、色情、性愛、電影、導演、演員、張愛玲、漢奸、政治等等角度分析《色，戒》，有一啲內容相信連導演李安都睇唔明。最好笑嘅係有人互相批評，阿A話阿B唔識《色，戒》奧妙，阿B話阿A唔明白李安本意。李安呢套戲為本港寫字人提供大量話題，真係功德無量。不過咁，《色，戒》據講用成兩三億港紙拍成，淨係靠香港市場，必定血本無歸，相信投資者最關心嘅係幾時可以在大陸放映，票房紀錄如何，否則只係在香港叫好叫座，於事無補。<br> 扯得太遠嘞，港龍總裁鄧國杰與日本總領事佐藤重和都話到九州首府福岡，最緊要食九州拉麵，別有風味咁講，另外到仙台食土製牛脷，亦非常出名。睇吓航班時間，飛福岡要三小時，每日早上八點五十分起飛，一點鐘到（日本比香港快一小時），趕得切食九州拉麵做午飯，如果有長周末，星期六早上去，星期一回港（航機下午五點十分），都幾爽，如果星期五可以告埋假，就更加玩得高興。去仙台有乜好玩呢？未去過，唔敢講，鄧總裁就話仙台有「杜之都」迷人自然環境，又有溫泉，歷史名勝，好值得去行吓。<br> 好多年前左丁山到過福岡，當地客戶招呼吃福岡春天名產──河上活魚。好細條魚，一條條在碗中清水游動，日本客戶用筷子夾着一條條放入口生吃，左丁山不忍如此吃之，經客戶三催四請，合埋眼，成碗水飲下，將魚吞落肚，不知其味焉！自福岡租車揸落南部鹿兒島，來回不過數小時，鄧總裁話在日本揸車，有極完善GPS指導，輕鬆容易之至，不妨一試福岡揸車自由行喎。</p></body></html>