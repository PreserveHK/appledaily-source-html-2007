<html><header><meta charset="utf-8"><title>獨特自煮：湯飯方便<br>一人份量易控制</title></header><body><h1>獨特自煮：湯飯方便<br>一人份量易控制</h1><p>大熱天時，食咩都冇胃口；尤其五穀類好似白飯呀咁，食落亁爭爭、硬掘掘，冇厘味道，真係唔想食。不如試吓湯飯，食落易入口，又可以配合不同餸菜，一人開飯亦容易控制份量，啱晒鍾意方便嘅香港人。<br><br>記者：林佩婷　攝影：陳陶鈞<br>Model：Hibernia</p><p>示範：怪師傅烹飪工作坊創辦人怪師傅<br> （ http://www.masterwhy.com） </p><p>薑葱蟹湯飯</p><p>需時：20分鐘（未計煲飯時間）<br> 價錢：$25/1人<br> <br> 材料：花蟹1隻（切件）、薑3片、葱1棵（切段）、飯1碗、上湯1碗、鹽/油各少許</p><p>做法：油爆香薑/葱，加入飯/上湯煲5至8分鐘，落蟹煲約10分鐘後，落鹽調味即成。<br> 貼士：蟹本身有鮮甜味，可少落鹽。</p><p>雜菌肥牛湯飯</p><p>需時：10分鐘（未計煲飯時間）<br> 價錢：$15/1人<br> <br> 材料：肥牛100克、靈芝菇/秀珍菇各20克、甘笋10克（切片）、薑片/鹽各少許、飯1碗、上湯1湯碗<br> 做法：靈芝菇/秀珍菇汆水備用；飯/上湯/薑片大火煲至飯腍，加入靈芝菇/秀珍菇，之後加肥牛/鹽略煮便成。</p><p>排骨涼瓜湯飯</p><p>需時：15分鐘（未計煲飯時間）<br> 價錢：$10/1人<br> <br> 材料：排骨100克（切件）、涼瓜1/4個（切片）、飯1碗、上湯1湯碗、薑片/鹽/生粉/油各少許<br> 做法：排骨先用生粉/鹽醃15分鐘後出水。用油爆香薑片/涼瓜，之後落上湯/飯/排骨煲至滾，最後加鹽調味。<br> 貼士：涼瓜切得薄及先爆香，可去除原有的苦澀味。</p><p>莧菜金銀蛋湯飯</p><p>需時：15分鐘（未計煲飯時間）<br> 價錢：$10/1人<br> <br> 材料：莧菜葉100克、蒜頭5粒、皮蛋/鹹蛋各1隻（蒸熟切碎）、飯1碗、上湯1碗、鹽/油各少許<br> 做法：起鑊落油，爆香蒜頭至金黃色，炒熟莧菜後，加入飯/上湯煲5分鐘，之後落皮蛋/鹹蛋，煲滾後，落鹽調味。</p><p>易入口更要細嚼</p><p>湯飯做法簡便，也易吃，正因如此，更要注意細嚼慢嚥。因為飯餸連湯吃時，容易未加細嚼就吞下，這樣會增加胃部負擔，造成消化不良。所以吃湯飯時，要注意慢慢咀嚼多幾下。</p></body></html>