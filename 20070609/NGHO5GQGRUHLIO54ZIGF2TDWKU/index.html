<html><header><meta charset="utf-8"><title>數碼達人：電視手機平玩$1,400<br>見藍天白雲收爆格</title></header><body><h1>數碼達人：電視手機平玩$1,400<br>見藍天白雲收爆格</h1><p>上個禮拜，有Friend為返屋企追睇《溏心風暴》大結局，連自己男友嘅生日都差啲忘記！話佢冇Heart？又未算，只因一句解釋，令我感同身受：「好似睇波咁，睇Live先有話題，攤凍咗人哋話你Out㗎喇！」用3G手機睇直播無綫節目又未做到，不如介紹大家揀番部配用外置天線嘅電視手機啦，平平哋國產$1,400出到部，想接收清晰、收爆格？緊記：晴天、空曠，肯定收得靚！<br><br>記者：陳國輝　<br>攝影：陳偉強<br>Model：Maggie、Edmond</p><p>天氣變畫質跟住變
</p><p>現時市面主流有4款電視手機，全部係國貨，唔係邊有咁平呀！當中小記仲揀選最新表現最突出嘅TV818作唔同氣候、地點測試，結果發現，當萬里無雲嘅情況之下，畫面竟靚到飛起；至於同一地點烏雲密佈嘅時間，畫面即見雪花！</p><p>測試點</p><p>晴天　四周空曠　<br>接收：8/8&#13;</p><p>畫面清到幾乎一粒雪花都冇，最抵讚聲音同樣咁靚，冇晒唦唦聲。</p><p>落雨　有蓋球場　<br>接收：3/8&#13;</p><p>試過喺落雨情況下走上球場看台接收電視，頂多收到3格，仲超多雪花。</p><p>烏雲　旺角街頭　<br>接收：5/8</p><p>有層厚厚烏雲做遮擋，效果亦冇咁靚，有時冇聲，仲隨時變黑白畫面。</p><p>天線手寫筆二合一
</p><p>日本NEC以及台灣Gigabyte亦曾推出過同類電視手機，講整體功能，似乎要比國產TV818稍勝一籌，但有樣嘢非常抵讚，就係外置式天線設計鬼馬，當小記第一次用嗰陣，即出現以下問題：條天線放喺邊呢？經「高人」指點，原來外置式天線跟Stylus融為一體，當你睇電視嗰陣，只需拉出其中一端就變成天線；相反，如果用TouchScreen，你就要將成支筆拉出嚟用，即係話，用Stylus就睇唔到電視㗎喇！</p><p>㩒個掣自己識追台
</p><p>TV818只屬一般國產機貨色，鏡頭僅僅為30萬像素，弱過影貼紙相，有等於冇，都唔緊要！皆因佢具備3"闊靚芒，加埋內置電視功能已有睇頭，用落算User-friendly；只需3、4個Steps已經見到畫面，仲有自動追台功能，㩒個掣，系統就識自行搜索9個收得最清嘅電視台（只收本港4大免費電視台）；若採用飛行模式仲簡單，一開機即見啓動TV功能嘅Icon，一按即有得睇！</p><p>TV818Profile
</p><p>GSM雙頻、3"闊屏幕、30萬像素相機、T-Flash記憶卡、FM收音機</p><p>再追擊！TV手機<br>百兆1000　按鍵鬼馬影相勁</p><p>最強之處當屬200萬像素相機，雖則圓形Keypad設計過癮，但需要時間適應。</p><p>Profile
</p><p>GSM雙頻、200萬像素相機、USB插口、手寫輸入、T-Flash記憶卡</p><p>K915聽歌睇片玩雙響</p><p>外觀同百兆1000幾乎冇分別，K915着重靚聲，內置3DSound喇叭，聽歌特別響。</p><p>Profile
</p><p>GSM雙頻、3D音效喇叭、200萬像素相機、支援MPEG4影片</p><p>T368　支援雙卡中港通</p><p>國貨最自豪嘅係配置雙SIM卡槽，呢款T368雖沒有同時待機功能，但走中港兩地已夠用。</p><p>Profile
</p><p>GSM雙頻、雙SIM卡插槽、130萬像素相機、T-Flash記憶卡、手寫輸入</p><p>查詢：樂駿（23806098）</p></body></html>