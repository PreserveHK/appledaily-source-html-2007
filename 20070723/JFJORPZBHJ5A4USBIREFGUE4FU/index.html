<html><header><meta charset="utf-8"><title>食知味：燒肉店×居酒屋　刁鑽食牛</title></header><body><h1>食知味：燒肉店×居酒屋　刁鑽食牛</h1><p>都唔明，一樣係烤肉，點解韓國燒烤可以畀一百蚊食到你飽，日式烤肉就要幾百蚊先得嗰幾片肉？到最近，謎團終於解開，最大原因係用料唔同，好似剛開張的由月燒肉居酒屋，除少有地選上最貴的日本神戶和牛同刁鑽牛內臟之外，還特別用上日本貴價花麻石幫燒烤配料保濕去脂，咁講究，畀多一、二百蚊都心甘情願。<br><br>記者：甘露露　<br>攝影：梁細權、林栢鈞　<br>Model：DaDa</p><p>係，我知道日式燒肉店已經唔係咩新發現，日式居酒屋更加係陳年舊事；但如果我說，今次介紹呢間唔單止係日式燒肉店crossover居酒屋，而係專揀刁鑽的牛部位以饗食客，咁係咪有番晒興趣呢？話明「刁鑽」，當然唔係牛鞭牛波子呢啲普通料，而係香港較少食到嘅牛內臟，好似牛心、牛胃、牛仔肝、牛肚，燒烤後下酒特別香，是日本人到燒肉店必食首選。<br> 「其中一位老闆係日本人，在日本已經開有三間燒肉店，做燒肉店已經有30幾年經驗，佢最了解日本人口味，日本人去燒肉店最鍾意食牛內臟，所以佢將呢個飲食文化帶嚟香港，而且大部份食材都係由日本運嚟，夠晒正宗。」餐廳經理Stanley表示。&#13;</p><p>神戶頂級和牛「雪花」入口即溶</p><p>不過，講真，內臟唔係人人「受得」，好彩老闆醒目，從日本購入神戶最頂級的和牛同鹿兒島和牛。日本和牛出晒名齋嘆唔使做，仲有專人服侍飲啤酒、聽音樂兼「麥沙池」，所以脂肪多過人之餘，肉質又特別鮮嫩無渣，一片片紅白分明，油花分佈有如雪花的和牛肉，燒香後，油脂甘美豐腴，食一塊，口腔那股aftertaste令人回味。嫌神戶牛身價過貴，可選鹿兒島A5和牛（$168），肉質嫩滑得來較重口感，油脂分佈雖然不及神戶多，但牛味較重，同樣值得一試。</p><p>日本花麻石消脂保濕
</p><p>有靚料無個靚爐，嘥料！老闆深明此道，特別找人度身訂做烤爐，爐頭連枱一張就要八萬蚊，特製爐頭的好處是火力猛得來又夠集中，加上爐邊裝有通風系統，燒肉時的濃煙會即時被抽走，唔怕食到一身烤肉味。另外又從日本購入大量花麻石，放在爐中再加入水，在燒肉時，花麻石不但有助傳熱，更重要是能夠吸走肉類燒烤時釋出的油份，而蒸發上來的水份則可以令燒出來的肉更濕潤，肉汁得以保存，肉質入口更鮮嫩，唔會亁到變柴皮！</p><p>神戶牛岩鹽燒　$338</p><p>最頂級的A5神戶牛，佈滿均勻油花，輕輕燒至5成熟，豐腴甘香，入口即化，食後口腔還有陣陣餘香，蘸少少紅酒燒汁吊味便可。</p><p>牛胸腹肉　$72</p><p>牛胸腹肉選用美國西部最高級的3A牛隻兩邊肋骨部份的嫩肉起骨，牛隻走動得多，運動量大，肌肉較結實，嫩滑得來有嚼勁。</p><p>牛內臟盛盒　$88</p><p>費事諗，可以叫個牛內臟拼盤，牛肚、牛肝、牛心樣樣齊，牛肚先烹調過，用來燒較爽口。牛肝與豬膶差不多，但質地較嫩滑。</p><p>牛心　$42</p><p>牛心賣相似紅菜頭，大大塊厚切燒香來食，口感獨特。「咬落去感覺似食爆漿丸，外面爽脆，入面較腍滑，日本人最鍾意用來送酒。」大廚說。</p><p>海鮮拼盤　$198</p><p>巨型帶子肉厚鮮甜、北海道大蝦肉脆、甲紋魷魚出名肉質冇咁韌且鮮味，鯖魚原條運來才劏，肉質依然鮮甜，大蜆燒過後汁鮮肉嫩，所有材料均由日本運來，認真講究。</p><p>韓式泡菜　$25</p><p>一般的泡菜會原棵菜醃，但韓籍大廚卻逐塊逐塊菜葉來醃，加上用的是由韓國購入的辣醬和調味料，菜葉入晒味，送飯送燒肉最正。</p><p>自家製醬汁</p><p>大廚講究得連醬汁都要自家製：<br> <br> 1.日式燒汁：經過自家調配的傳統日式燒汁，味道較濃和鹹，可以用來食燒肉如豚肉。<br> <br> 2.胡麻醋汁：用日式胡麻醬加入５種配料調校過，香濃芝麻味中帶少少酸，配紅肉最適合。<br> <br> 3.紅酒燒汁：用紅酒調配而成，食法較西式，帶點鹹，最好用來配紅肉。<br> <br> 4.練梅醬：味道清香，不太酸，用來配食豚肉可以平衡豚肉的油膩感。<br> <br> 5.柚子汁：柚子汁味道清新，淡淡的酸香中帶微辣，用來配海鮮最佳。<br> <br> 6.朝鮮醬：朝鮮醬似韓國的辣醬，但辣得來較溫和兼帶點甜，可以用來配肉食。</p><p>食客講兩句</p><p>Nicole：「以前都有食過日式烤肉，但冇呢度咁多奇怪款式揀，我最鍾意食佢個豚肉同牛心，幾特別，環境都坐得幾舒服。」</p><p>Michael：「我好鍾意食牛，呢度有和牛食之餘，仲有不同牛嘅部位食，好特別。神戶和牛最好味，坐得都好舒服。」</p><p>食店資料</p><p>由月燒肉居酒屋（27246780）<br> 地址：尖沙嘴漆咸道57-59號金馬倫中心2樓全層<br> 營業時間：12:00nn至3:00pm、6:00pm至2:00am<br> 座位：80個　付款方法：設加一，惠顧$200或以上接受信用卡</p></body></html>