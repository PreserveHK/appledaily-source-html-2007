<html><header><meta charset="utf-8"><title>中環在線：當金手指遇上女股神 - 李華華</title></header><body><h1>中環在線：當金手指遇上女股神 - 李華華</h1><p>《金手指》孫柏文喺6月15號嘅專欄，高調話要娶女股神王雅媛，原因係王小姐喺模擬炒股比賽中，兩個月將100萬變成2000萬。不過，專欄見報後文哥冇晒下文，事隔一個月，當大家以為文哥只係齋噏嘅時候，佢終於有行動。<br> 上個禮拜三，文哥鼓起勇氣，打電話約呢位喺上海嚟香港中大讀書嘅女股神食晏。由於可能成為本港金融界今年最歷史性嘅時刻，華華厚住面皮都要做電燈膽，以下係佢哋當日部份對話嘅內容，睇完唔好打冷震。<br> （文：孫柏文　王：王雅媛）<br> 文：你比我想像中瘦。<br> 王：我出世有9磅㗎，今日可能件衫顯得瘦啲！<br> 文：我出世都有8磅幾。<br> 王：但你比我想像中肥，我估你31歲。<br> 文：29咋！下個月就30歲，都好，你都係估我30頭。我嚟呢度之前，經過街口有個花檔，都有諗過買紮花送畀你，但又驚嚇親你，所以冇買。你覺得港女同上海女仔有乜分別？<br> 王：香港女仔好Aggressive（進取），上海女仔就想嫁個好男人。<br> 文：你係咪都咁諗？<br> 王：細個就講feel，家吓就梗係想搵個有樓有車有錢，好正常啫！<br> 文：咁你有冇男朋友？（講咗咁耐，終於入正題！）<br> 王：可唔可以唔答？<br> 文：咁香港係咪好多人追你？<br> 王：冇乜！<br> 文：你覺得上海男人同港男有乜唔同？<br> 王：上海男人錫老婆啲，晚晚黃昏六點幾，就見到好多男人喺屋企煮飯，港男比較忙，好少咁做！<br> 文：外判啦呢啲嘢。<br> 王：我都想搵個識煮飯嘅另一半。<br> 文：我都會煮，差在好唔好食！至於煮到幾多日，就要睇下櫃入面有幾多包即食麵！<br> 王：但係我唔係好鍾意食即食麵！<br> 文：我兩年冇入廚房，但我真係好有誠意㗎！（入戲肉嘞！）你有冇睇我嘅專欄？<br> 王：都有嘅！<br> 文：幾時開始？</p><p>王：咪就係你話要娶我個篇囉！我都有寫專欄㗎，你有冇睇呀？<br> 文：係咩？我要search返嚟睇先，我承認我冇做功課就嚟食飯，我之後一定會睇番……<br> 故事仲有冇下文？華華諗住開個盤，接受大家投注，你哋點睇？</p></body></html>