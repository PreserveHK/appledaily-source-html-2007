<html><header><meta charset="utf-8"><title>Car通：日產TiidaAero-sport<br>日產自抄　十零萬嘆Fairlady</title></header><body><h1>Car通：日產TiidaAero-sport<br>日產自抄　十零萬嘆Fairlady</h1><p>坦白講，我以前對車真係一竅不通，現時都係邊做邊學，唔識就問，好似日產Tiida咁，我印象中佢只係一部細車，斷估部車細馬力應該有限；而且仲係四門房車㖭，就算話抄Fairlady都好，點都想像唔到佢可以學「淑女」咁跑得起！接觸過之後就發現，呢個翻版「淑女」真係跑得起！<br><br>記者：梁美甜<br>攝影：楊錦文<br>模特兒：Victoria</p><p>抄自家「淑女」　四門「仿」跑得起</p><p>全新日產TiidaAero-sport四門房車講到明係參考自家品牌超級跑車Fairlady350Z嚟做個車身包圍，Fairlady咁跑得，佢咁樣參考法，擺到明係要部四門房車跑得起?！單看外表，都算有啲跑車味，但就唔知會唔會「華而不實」，於是就膽粗粗「跑」一轉！</p><p>自動用最佳波段</p><p>我自問駕駛技術只屬初班，但Tiida嘅操控都算容易，好快就摸到操作方法同模式，當然部車嘅XtronicCVT無段變速自動波箱發揮唔少功用，事關佢配合埋CAMBUS電腦系統同HR15DE嘅引擎同跑車懸掛系統，唔使我煩自動曉用最佳波段行車，直路轉彎反應同抓地力都唔錯；路訊清楚到俾我感覺似揸緊跑車咁！</p><p>一個價包全身包圍</p><p>上一代嘅日產Tiida已經算係一部線條唔錯嘅四門房車，但係外觀上就覺得部車好細，總覺得坐上去實好逼、部車會好慢咁。點知新款Tiida全車做晒大包圍，仲要係跑車式㖭；好似車身前擾流器同埋前電鍍裝飾、兩側裙腳、車尾擾流器同埋車尾定風翼等，上一代包圍都有，不過係Option，新款就有齊晒唔使加錢之餘仲好有跑味，賺晒！</p><p>大隻佬都坐得落</p><p>Tiida個樣望落好似係細細部咁，查實完全係錯覺，事關內櫳闊落得很，有成2,035mm長，單係後座坐3個6呎高妹都咁舒服，6呎高妹難搵，兩個大隻佬易搵，齊齊坐去健身都唔會逼親！不過部車始終得嗰1,500c.c.，坐幾件有份量人物之後，部車跑極有限，行得靈巧都叫賺咗！個尾箱同樣俾個尾冚造成錯覺，以為冚細箱小，殊不知有成467公升，大到可以擺三副FullGear嘅高爾夫球球具㖭！靚女Victoria更笑說兩個匿埋玩包剪囗都得喎！</p><p>7毫幾一公里　慳油同級稱冠</p><p>要數最得我歡心嘅都係佢夠慳，1,500c.c.細車無論牌費油費都少，加上佢副HR15DE全鋁合金引擎，可以降低磨擦力同埋提高熱能效應，以$13.7一公升油咁計，Tiida燃油費大約係每公里7毫5，環保得嚟又慳到盡；對係慳妹又要型嘅我至啱！</p><p>日產TiidaAero-sport四門房車規格</p><p>引擎：1,498c.c.直列4汽缸16氣閥，DOHC連CVTC<br> 馬力：109ps/6,000rpm<br> 扭力：15.1kg-m/4,400rpm<br> 傳動：XtronicCVT無段變速自動波<br> 查詢：合誠汽車（28035333）</p><p>車版齊Say</p></body></html>