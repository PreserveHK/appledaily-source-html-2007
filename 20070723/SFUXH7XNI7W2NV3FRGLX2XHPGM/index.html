<html><header><meta charset="utf-8"><title>變形狂熱　Fans改裝的士識變形</title></header><body><h1>變形狂熱　Fans改裝的士識變形</h1><p>《變形金剛》26號上映，但21號已有優先場，粉絲早在銅記JP搶先睇戲。當日不設劃位，筆者早半小時入場都係靠邊坐。散場後即刻捉HK-TF成員問一問，有人話最少要睇3次；亦有人以行動表示，喪將老變玩具改裝，進入瘋狂狀態。其實患上「老變癲狂症」何止佢哋，坊間連衫、飾物和八達通等，都成老變天下。如今全城在「變」，問你點頂！<br><br>記者︰陸俊雄　<br>攝影︰陳陶鈞、林栢鈞&#13;</p><p>Fans5粒鐘　路障變的士</p><p>本地變形狂迷真瘋狂，警車路障成為改造目標，仲變身成香港紅色的士！劊子手阿車話︰「路障外形最似的士，改造過程只係花5小時。最難反而係貼字。一般水貼唔啱用，我叫朋友以工業用的特別Printer幫我印字。至於車頂燈箱，喺其他鐵車仔拆出嚟。」但阿車睇完戲後擔心路障玩具會炒貴，要快手買番架，因為佢只買入一架，亦已改成的士。<br> 至於SikorskyCH-53直升機喺戲中最早出現，有份睇戲的阿Lu，竟將黑狂改成飛行服務隊的直升機︰「初時HK-TF諗住搞個同香港特色有關的展覽，例如將玩具改成香港才有的交通工具。」有眼見，新黑狂樣都變埋，玩開高達模型且向來愛改件的阿Lu話︰「之前改過史達，但只係令活動性增大，今次花1個月時間改黑狂，過程唔算困難。」高手改慣改熟自然當等閒事，叫普通都市人花成個月改件玩具，唔只困難，更係奢侈。</p><p>RealGear系列手機都變形</p><p>電影未到前，已有個RealGear系列的玩具登場，特點係生活化變形機械人，如手提電話、DV等，以為會喺戲中登場，點知除咗收音機，全部冇出現過。其實今集有手提電話變過身，過程仲幾好笑，但唔係RG系列嗰部。《變形金剛》擺明有續集，呢班細粒釘會唔會係下集伏線？
</p><p>乜都變！八達通都變形</p><p>今個星期老變誓要攻陷男女老少，事關繼周街熊貓後，又到全城老變。最估唔到係出博狂兩派八達通，拎去增值都幾好笑。而且限量得1,500個，炒味濃烈。另外megaBox亦賣緊老變衫帽玩具，特別要數6呎高，由玻璃纖維造的柯柏文。佢唔係電影道具，真係可以向86Hero訂購。megaBox5樓Show咗一紅一白，白色馬格斯係為megaBox而出的特別版，到29號，佢哋會由本來$20,000一隻，變成零底價作慈善拍賣。</p><p>鐵皮耍Matrix功夫搶鏡！</p><p>通晒天，大黃蜂係電影主角，其實佢同卡通一樣，完全唔好打，但在戲中勝在充滿感情，加上斷晒腳都要打落去，搶晒柯柏文鏡。未睇嘅亦要多加留意鐵皮一角，事關既有建議殺死男主角父母的搞笑對白，亦在尾場大耍Matrix功夫，戲份少，但叫人眼前一亮。</p><p>優先場點睇？
</p><p>「唔好講劇情，仲未睇㗎！」對唔住，真係難忍心中興奮，連一班傳統G1老變死硬派（HK-TF成員）都服到五體投地，話動作太快太型，誓要欣賞多次。外國親朋話睇一次唔夠，絕冇誇大。<br> <br> 1）最鍾意邊場戲？<br> 2）邊個角色最搶？<br> 3）會睇幾多次？</p><p>會長Patrick
</p><p>1）星星叫空中喪射F-22戰機<br> 2）大黃蜂<br> 3）一定會再睇</p><p>Jerome</p><p>1）老柯大戰老麥<br> 2）鐵皮<br> 3）一向睇戲只一次，呢套會例外</p><p>音波迷Raymond
</p><p>1）老柯大戰老麥<br> 2）鐵皮<br> 3）起碼三次</p><p>Dennis
</p><p>1）老柯大戰老麥<br> 2）鐵皮<br> 3）最少兩次</p><p>老變改裝王阿Lu
</p><p>1）首場大黃蜂與路障追逐戰<br> 2）大黃蜂<br> 3）最少三次</p><p>的士主人阿車
</p><p>1）博派包圍男主角屋企<br> 2）鐵皮<br> 3）坐第一行睇到眼花，一定再睇</p><p>T先生</p><p>1）首場大黃蜂與路障追逐戰<br> 2）大黃蜂<br> 3）再睇兩次</p><p>電話查詢：（A）29916222/Toysrus、（B）24058259/86Hero、（C）23804833/Crossover</p></body></html>