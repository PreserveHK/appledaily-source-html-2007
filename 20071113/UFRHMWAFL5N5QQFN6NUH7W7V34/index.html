<html><header><meta charset="utf-8"><title>無綫台慶頒獎禮之飛躍進步女藝員篇<br>誓與陳豪情侶檔攞獎　廖碧兒：我睇好自己</title></header><body><h1>無綫台慶頒獎禮之飛躍進步女藝員篇<br>誓與陳豪情侶檔攞獎　廖碧兒：我睇好自己</h1><p>廖碧兒前年競逐無綫台慶頒獎禮飛躍進步女藝員獎時大熱倒灶，敗於周麗淇手上；今年她挾《舞動全城》、《突圍行動》及《強劍》三劇出擊再成大熱門，故日前專程到中環試穿Gucci戰衣，及試戴總值逾630萬元的PIAGET鑽飾名錶，準備在頒獎禮當晚大晒行頭，迎戰勁敵姣精陳法拉。廖碧兒直言睇好自己之餘，更為緋聞男友陳豪拉票，望他捧走男主角獎項。</p><p>無綫本周六舉行的台慶頒獎禮，廖碧兒憑《舞動全城》等三劇，成為飛躍進步女藝員獎大熱，向來是廣告商及名牌贊助商寵兒的她，分別獲國際名牌Gucci及PIAGET贊助靚衫及名貴鑽飾，故她當晚將以性感高貴造型登場，與有份爭飛躍進步女藝員獎的勁敵陳法拉正面交鋒。</p><p>630萬鑽飾贊助</p><p>日前碧兒到中環PIAGET試戴兩套總值逾630萬元的手錶及鑽飾，一身珠光寶氣的她即時閃爆，其後再到置地Gucci揀戰衣，試穿一襲價值逾30,000元的紅色低胸晚裝裙，性感美艷。<br> 今年碧兒和法拉均憑《舞》劇成為飛躍進步獎熱門，黑馬徐子珊也憑此劇角逐同一獎項，問碧兒對自己是否有信心時，她笑說：「我睇好自己，都希望Moses（陳豪）可以攞獎，佢喺《溏心風暴》演得好好。」問她對法拉和徐子珊有何評價，她說：「自己未有資格批評人哋演技，同法拉係第一次合作，我哋係同事，成日有新聞話我哋鬥，根本係拍戲時嘅劇情；子珊就以前合作過，所以熟啲、傾偈多啲。」</p><p>去年落敗唔開心</p><p>姣精法拉靠性感崛起，但所演的均是三線角色，實際工作以行騷居多，有報道曾指她借碧兒搞是非上位後又平價搶job，幸好碧兒接名牌廣告多故成無綫金蛋，對此她說：「我冇留意人哋嘅嘢，我只係做好自己本份，對得住天地良心；講到接job，一個人接唔晒嘅，大家又有唔同嘅market。」<br> 其實碧兒05年曾憑《心花放》及《妙手仁心Ⅲ》成飛躍進步女藝員獎頭號大熱，結果敗在盛傳拍劇換獎的周麗淇手上，事後不少觀眾戥她不值，今年再度角逐同一獎項，她說：「冇得強求，攞到開心，攞唔到冇所謂，嗰次《心花放》迴響好大，大家期望好高，攞唔到有少少唔開心，但之後我更珍惜觀眾支持，觀眾鍾意我哋嘅劇就夠啦。」<br> 採訪：朱倬誼<br> 攝影：陳慧安<br> 髮型：Warden@ILColpo<br> 化妝：Pauline@BeautyTech</p><p>話你知：飛躍進步女藝員獎候選名單</p><p>候選人：李詩韻<br> 提名作品：《天機算》<br> <br> 候選人：胡定欣<br> 提名作品：《十兄弟》<br> <br> 候選人：徐子珊<br> 提名作品：《學警出更》、《舞動全城》<br> <br> 候選人：唐詩詠<br> 提名作品：《寫意人生》、《緣來自有機》、《通天幹探》、《最緊要健康（一）》<br> <br> 候選人：唐寧<br> 提名作品：《十兄弟》、《亂世佳人》、《師奶兵團》<br> <br> 候選人：陳自瑤<br> 提名作品：《突圍行動》、《同事三分親》<br> <br> 候選人：陳法拉<br> 提名作品：《溏心風暴》、《師奶兵團》、《舞動全城》<br> <br> 候選人：陳敏之<br> 提名作品：《東方之珠》、《強劍》<br> <br> 候選人：梁靖琪<br> 提名作品：《歲月風雲》<br> <br> 候選人：廖碧兒<br> 提名作品：《突圍行動》、《強劍》、《舞動全城》<br> <br> 資料來源：無綫電視</p></body></html>