<html><header><meta charset="utf-8"><title>拉闊屏幕　出街更大睇
</title></header><body><h1>拉闊屏幕　出街更大睇
</h1><p>新型Notebook都會用上闊屏幕，方便睇戲之餘桌面空間亦更實用。不過通常屏幕都受到唔少限制，最常見就係邊框！最近富士通推出一部LifeBookS6510，就特別針對邊框，令13.3吋機身有更闊更大顯示畫面，計埋比以往大12.5%，實行幫用家拉闊屏幕！<br><br>記者：許福合<br>攝影：楊錦文<br>Model：Fion</p><p>視覺拉闊12.5%</p><p>富士通推出筆記簿電腦一向着重機身設計，今次S6510唔止得個樣，更係實際兼實用。S6510採用全新嘅SlimEdge設計，令到13.3吋機身屏幕面積增加12.5%！試用時可以見到S6510屏幕邊框比一般嘅薄，從而令到可視面積加大，筆者即場拿尺度一度，屏幕畫面大小達到303.4×189.6mm，即等同一個14.1吋屏幕，大咗將近1吋，而且畫面比例高達16:10，可以有更寬闊效果，無論睇戲或工作，都更好睇。屏幕大咗，質素亦有保持，亮度達300nits及背光LEDSuperFineWXGA級，視覺效果還算不錯。
</p><p>1.7kg輕量級</p><p>S6510設計上專為經常拎住行街的用家而設，所以重量保持輕盈，只有1.7kg，單手拎住都可以好輕鬆。而且功能齊全，有DVDSuperMulti、多合一讀卡器、130萬像素鏡頭、無線網絡等等，擁有咁多仍然好輕，機身厚度薄至24mm，令攜帶非常方便。用上咁多功能，硬件支援當然要夠力！S6510採用Core2DuoT7500處理器，配2GBDDR2記憶體及160GB硬碟，相當夠用；雖然顯示用內置，遊戲表現較弱，但一般操作都算理想。S6510還具備多項特別功能，如指紋辨識、Bios鎖、LifeBook鎖、硬碟鎖等，注重資料保安嘅用家自然用得放心。</p><p>拉近睇！</p><p>Profile</p><p>處理器：Core2DuoT7500<br> 記憶體：2GBDDR2667MHz<br> 硬碟：160GB<br> 屏幕：14.1吋<br> 光碟機：雙層DVDSuperMulti<br> 體積：316×235×24-34mm<br> 重量：1.7kg<br> 操作系統：WindowsVistaBusiness<br> 查詢：富士通（31012898）</p><p>同場加映A6110
</p><p>同期推出另一部A6110，硬碟容量高達300GB，非一般Notebook可比。其屏幕大小為15.4吋，雖然攜帶上較吃力，不過換來較高顯示質素，有300nits、350:1對比度，播片效果較清晰亮麗。機身上7個快捷鍵已預設瀏覽器、電郵等功能，亦預留2組按鍵供用家調配。其他功能包括130萬像素鏡頭、無線網絡、ExpressCard槽、4合1讀卡器、S-VideoOut等。<br> <br> 規格：Core2DuoT7700、2GBDDR2、300GB硬碟、DVDSuperMulti</p></body></html>