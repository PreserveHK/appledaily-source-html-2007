<html><header><meta charset="utf-8"><title>金手指：印度想人民窮多幾耐？ - 孫柏文</title></header><body><h1>金手指：印度想人民窮多幾耐？ - 孫柏文</h1><p>近幾年，好多人都鍾意攞印度同中國比。話雖然中國「先起步」，不過印度有條件「後來居上」。今日，孫柏文可以同大家話，印度想過祖國？冇可能。一係咁講，印度想過祖國唔係唔得，不過第一件事一定要炒咗佢哋嘅石油部長先。<br> 點解？任何一個21世紀現代經濟體系，都係靠石油推動。任何一個國家，落實將自己石油供應斬斷嘅政策，經濟上只會自取滅亡。上個禮拜，印度石油部長公開發表建議，令我覺得話印度趕上中國，唔好玩啦！</p><p>乜咁就壓到油價咩？</p><p>呢位叫Srinivasan嘅部長，眼見油價居高不下，話解決高油價嘅「方法」係禁止石油喺商品交易所買賣。佢話：「我又見唔到石油出現短缺，供應出現中斷，需求又唔覺有大幅調升。油價升只係啲人喺商品交易所炒炒賣賣。只要禁止石油嘅買賣，油價咪會跌番囉！」<br> 其實，呢位部長究竟明唔明點解石油冇出現短缺？咪就係因為有呢啲「邪惡」嘅商品交易所。石油報價不斷跳動，只不過係用戶搵緊最適合自己嘅供應商，供應商亦係搵緊最適合自己嘅用戶。<br> 喺報價清晰易明嘅情況下，唔想喺嗰個價買油嘅人自然唔買，肯喺嗰個價買，就一定買到，咁咪冇短缺囉！如果印度政府唔鍾意呢個價買油，咁咪唔好買囉。最驚就係有印度人，有方法好有效率咁用石油，肯出高價買，不過政府出嚟話唔得。<br> 仲有，一但冇清晰嘅「高市價」，世界各地嘅供應商，又邊會諗方法去增加供應。邊有人諗方法，直情去取替石油，或者諗方法更加有效用油？印度政府究竟想印度人窮多幾耐？<br> 大家可能會話：「不過市場真係有好多炒賣活動。佢哋嘅錢真係推高油價。」炒家其實好重要，佢哋嘅出現，幫市場提供流通量。真正反映實際供求嘅價格，亦因有炒家嘅出現，更快達到。供應商同用戶，就可以慳番啲時間，盡快調節供求模式。<br> 我真係想知，究竟印度政府想印度人再窮多幾耐？！<br> 金手指網誌： http://phatdat.blogspot.com </p></body></html>