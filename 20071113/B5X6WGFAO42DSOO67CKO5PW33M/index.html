<html><header><meta charset="utf-8"><title>高手教路　上海街執整餅架生</title></header><body><h1>高手教路　上海街執整餅架生</h1><p>天口開始凉，呢期cake潮已由凍餅轉hotcake、mousse轉chocolate，最簡單快捷都係買盒朱古力蛋糕粉，加料即焗即食，唔使下下上蛋糕教室學做咁破費。市面邊隻牌子最正？今日搵嚟有25年甜品經驗值嘅歌德（美式）餐廳酒吧大廚明哥試做兼試味，貴價一定味美？No喇！<br><br>記者：朱崇德<br>攝影：陳偉強、陳陶鈞<br>鳴謝：歌德（美式）餐廳酒吧（36783368）<br>地址：旺角通菜街1A-1L時尚廣場1樓</p><p>甜味朱古力要配合</p><p>講到朱古力蛋糕，可以說是甜品世界中嘅「國際語言」，不過喜歡味濃者，尤其喜愛美式做法，正如最出名嘅DoubleChocolate一樣，濃味double上，簡約直接原始風味。歌德（美式）餐廳酒吧大廚明哥，最響朵係朱古力心太軟，外表薄脆，切開5成係朱古力熱漿滿到漏。「鍾意食朱古力？100%純味不如成排𡁻！做甜品要甜味，朱古力味同配料全部恰如其味，樣樣食到先係最高境界！」</p><p>朱古力蛋糕粉測試<br>（以10為最高分）</p><p>WhiteWingsMoistChocolateCake<br>售價：$19.5/370g（惠康）</p><p>明哥評語<br> 口感：軟硬度適中，有美式風味，幾有口感。<br> 朱古力味：少咗啲，輕輕食到！<br> <br> 鬆化度：入口即刻化開，不過有啲黐牙。<br> <br> 賣相：色水唔錯幾討好，睇落似莎莉蛋糕。</p><p>總評：</p><p>好美式homefeel，口感鬆軟，有重牛油味，香港人應該易接受。</p><p>BettyCrockerFudgeBrownies　<br>售價：$32.7/519g（百佳）</p><p>明哥評語<br> 口感：入口有啲硬，喜歡質感強烈者會喜歡。<br> <br> 朱古力味：味道最濃，有啲似心太軟。<br> <br> 鬆化度：見佢扁撻撻，就知唔多「化」啦！<br> <br> 賣相色澤：有如糖衣硬面，餅心就係心太軟，賣相有層次變化。</p><p>總評：</p><p>朱古力含量最濃，面有焦糖內有朱古力，層次分明。
</p><p>BASCOChocolateCake　<br>售價：$35/470g（city'super）</p><p>明哥評語<br> 口感：Ohno！我懷疑自己食緊鬆糕！<br> <br> 朱古力味：唔多夠!<br> <br> 鬆化度：極鬆化，我懷疑係平時落發粉份量嘅2倍。<br> <br> 賣相色澤：色水OK！飽滿餅身加深深裂紋，真係引起食慾。</p><p>總評：</p><p>價錢最貴但竟然做出個鬆糕，真係幾失望，食落仲有麵粉味。</p><p>NIPPNHELLOKITTY朱古力蛋糕<br>售價：$10/55g（吉之島$10店）</p><p>明哥評語<br> 口感：食落似馬拉糕。<br> <br> 朱古力味：感覺0%！<br> <br> 鬆化度：係《神奇4俠》彈弓人上身，假牙剋星！<br> <br> 賣相色澤：顏色一笪笪，十足生滋貓下凡。</p><p>總評：</p><p>賣點係佢隨盒送HELLOKITTY樣微波膠兜，分半鐘一叮即食，但色澤唔均勻。味道如嚼蠟只值1分，送可愛膠兜就畀多1分。</p><p>整餅工具平貴任揀</p><p>上海街掃平貨</p><p>買整蛋糕用品，最齊、最多、最平，首選油麻地上海街一帶。其實好多蛋糕教室，甚至廚房老師傅包括明哥，佢哋嘅日常用品，都喺呢度攞貨，自己第一手落去買，當然抵好多啦。</p><p>基本配備</p><p>a.麵棍$18/a<br> b.10"拂蛋器$18/a<br> c.忌廉唧槍$8/a<br> d.鋼篩$18/a<br> e.量磅$25/a<br> f.膠量杯$8/a<br> g.9"大頭玫瑰$75/a<br> 6頭橙色蛋糕模$55/a<br> h.膠刮刀$6/a&#13;</p><p>硅膠耐熱蛋糕模</p><p>呢期最hit蛋糕模！佢耐熱耐寒，可以抵受-40℃至240℃高溫，做凍餅絕冇問題。</p><p>二合一功能磅</p><p>最多入門友買，收藏時可將個磅放入量兜內，保護極好；量兜仲有刻度做埋量杯，又慳多筆。</p><p>SummeTO-S21焗爐$330/a</p><p>亦屬入門焗爐首選，價錢平平哋，但都有1300W高溫，除正常雙焗盤，中間仲有個烤雞轉轉桿，一機多用。</p><p>貴價專業級</p><p>i.6頭蛋糕模$98/b<br> j.玫瑰花模$39/b<br> k.心形模$98/b<br> l.堡壘模$160/b<br> m.電動打蛋器$138/b<br> n.量匙$59/b<br> o.鋼唧嘴$8/b<br> p.18"唧袋$30/b<br> q.杯篩$59/b<br> r.電子磅$138/b<br> s.硅膠熱手套$28/b<br> t.膠刮刀$21/b&#13;</p><p>硅膠量匙</p><p>平平一塊硅膠量匙，上面有份數刻度，由1/4杯至1杯容量，伸縮設計易收藏，據知有人用嚟放入熱水直接溶朱古力漿，幾方便。</p><p>硅膠熱手套</p><p>佢耐熱耐寒，而且每遇熱時，仲會特別啜得實，好安全！</p><p>KENWOODFP920$1,380/c</p><p>集蔬果榨汁、亁磨器、搓粉機、切刀機同打蛋機等功能於一身，最正係佢打蛋時，有蓋閂埋，唔會打到周圍係，亁淨又方便。</p><p>德國卓爾HM-S1220手提打蛋器$138/a</p><p>最多入門新手買，有7段速度調校同Turbo極速打忌廉，暫時未試過壞機退貨，sales靚姐話每次使用唔好連打超過15分鐘，包你幾年唔使換機。</p><p>法國RollerGrillFC34$3,780/c</p><p>容量比一般焗爐多50%，用「熱風」設計（冇發燒棒），熱力均勻；全不銹鋼設計易清洗，好多甜品店都用佢整甜品。</p><p>a）萬記砧板（23322784）<br> 油麻地上海街342號地下<br> <br> b）浩明國際（23843298）<br> 油麻地上海街343號地下<br> <br> c）聯品（27703636）<br> 油麻地上海街293-295號地下</p></body></html>