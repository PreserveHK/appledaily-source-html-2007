<html><header><meta charset="utf-8"><title>求驗客手記：下季投銀河賺美金　沙維亞拍碧咸有睇「頭」 - 求驗客</title></header><body><h1>求驗客手記：下季投銀河賺美金　沙維亞拍碧咸有睇「頭」 - 求驗客</h1><p>外號「金毛獅王」嘅前葡萄牙國腳沙維亞，將加盟美職聯球隊洛杉磯銀河隊，同「萬人迷」碧咸做隊友。呢兩位球星都鍾意轉髮型，嚟緊美國波淨係睇佢哋百變髮型，已經值回票價喇！</p><p>曾效力過11支球隊</p><p>據講34歲嘅沙維亞今次係拒絕咗米杜士堡嘅合約，選擇同洛杉磯銀河隊簽約18個月，薪水唔慌多得過「米堡」，經理人就話佢想試吓新嘅生活形式喎！不過，我求大俠收到風話係碧咸打電話叫沙維亞去美國，大家都知呢兩位仁兄都有鋪轉髮型癮，唔通佢哋想右路合拍之餘，仲想合力帶領美國髮型嘅潮流？<br> 講番呢位沙維亞，我求大俠真係要寫個服字畀佢，之前又受傷又服禁藥被罰停賽，都阻止唔到佢繼續踢波嘅理想。<br> 我幫佢粗略數一數，先後效力過11支唔同球隊，足迹遍布葡萄牙、意大利、西班牙、荷蘭、英格蘭、土耳其、德國等國，加埋嚟緊嘅美國，佢遲啲出自傳嘅話，我求大俠實第一個買嚟睇啫！</p></body></html>