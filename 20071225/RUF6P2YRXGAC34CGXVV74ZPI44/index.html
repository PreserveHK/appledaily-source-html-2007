<html><header><meta charset="utf-8"><title>隔牆有耳：免費報紙　唔係人人有得攞 - 李八方</title></header><body><h1>隔牆有耳：免費報紙　唔係人人有得攞 - 李八方</h1><p>免費報紙競爭激烈，為提高發行量吸引廣告商，正常情況下梗係派得越多越好，專門刊登招聘廣告嘅《Recruit》可能改行高人一等路線，唔係隨便派畀人，好惜貨。<br> 住北區嘅林先生現正失業，佢同八方講，日前路經上水廣場外行人天橋，見到有人派《Recruit》順手攞份睇吓有冇好路數，點知派報紙位阿姐瞄佢一眼，拎住份報紙點都唔放手。林生開聲問佢攞，對方話唔畀得佢，因為公司有令，今個月中起唔再派畀40歲以上中年人，因為人到中年唔使搵工，派畀佢哋都冇用。林先生質疑《Recruit》咁做係年齡歧視，唔通要扮後生先攞到《Recruit》？<br> 八方向《Recruit》查詢係咪有咁嘅政策，但至截稿時，仍未獲回覆。</p></body></html>