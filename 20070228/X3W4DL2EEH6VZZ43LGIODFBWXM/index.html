<html><header><meta charset="utf-8"><title>衞冕冠軍首輪勝率低</title></header><body><h1>衞冕冠軍首輪勝率低</h1><p>日職一向是吹「大」風的聯賽，但近3屆首輪往績顯示，「入球大細」較亂並冇路捉，建議在首輪不向此注項嘥心機；另近季聯賽冠、亞軍隊伍首輪勝率極低，故上屆的浦和紅鑽及川崎前鋒宜先採觀望態度。</p><p>上屆首圈兩開「其他」</p><p>「入球大細」方面，上屆開出5「大」4「細」、前屆4「大」5「細」，以及04球季的3「大」5「細」（該季只得16隊角逐），純看數據則似乎冇路捉。但上屆首圈曾開過兩場「其他」波膽，包括川崎前鋒主場勝新潟天鵝6:0及鹿島鹿角作客勝廣島三箭4:3。喜歡捉「其他」波膽球迷可作備忘。<br> 此外，近3屆往績亦顯示，冠、亞軍球隊於新球季首輪勝率偏低，如上屆揭幕戰衞冕的大阪飛腳便主場賽和浦和紅鑽1:1；至於05球季的橫濱水手及浦和紅鑽，俱在首輪主場全失3分。信往績的波友，周六衞冕的浦和紅鑽主場對FC橫濱，以及上屆亞軍的川崎前鋒主場對鹿島鹿角，如兩支主隊賠率太熱的話，則建議忍忍手。</p></body></html>