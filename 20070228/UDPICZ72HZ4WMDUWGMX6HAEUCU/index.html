<html><header><meta charset="utf-8"><title>Converse獲特打孖上<br>三八折掃貨</title></header><body><h1>Converse獲特打孖上<br>三八折掃貨</h1><p>想瞞住女友着新鞋打場賀歲basket波，點知被跟蹤斷正，女友即場火起︰「都話新正頭唔好買鞋咯！係咪當我說話耳邊風呀？」男友竟為保兩新歡，不惜以身犯險︰「聽我解釋喇！今勻以三八折就買到兩對Converse，你話點忍到手？」的確，用三八折就可以買一set兩對熱火獲特，加埋都係$699，就算明知「嚡嚡聲唔好聽」，各位波鞋癡，你會點揀先？<br><br>記者︰陸俊雄　<br>攝影︰陳偉強　<br>Model︰Geneieve、Ryan</p><p>打柴養傷　買鞋止渴</p><p>熱火獲特啱啱打柴，打唔打到季後賽都成問題。今次都唔知攞景定贈興，旺角竟然有地方開倉平賣佢嘅籃球鞋，一set兩鞋由原價$1,799減至$699就有交易。倉主話︰「唔係咒佢收league，佢咁多fans，今次就當畀機會大家望梅止渴。」如果你話︰「都係鍾情帆布Converse多啲。」都有，招牌帆布鞋仲低至五三折起㖭。</p><p>adidasT-Mac四嚿水有找</p><p>筍嘢又何止Converse，今次連adidas生招牌火箭麥基廸都有得賣，灰紅色T-Mac5四嚿水就有，真係冇乜幾可。另外，仲搵嚟幾對休閒鞋款，夠快手，半價即可擁有。</p><p>同場加映<br>adidas衫袋三折起</p><p>如果嫌買鞋都滿足唔到購物慾，同場仲有adidas衫同袋，最抵減到三折多！</p><p>開倉資料︰<br> FitterOutlet（28824188）<br> 地址︰旺角塘尾道64號龍駒企業大廈11樓B室<br> <br> 日期︰即日至3月８日<br> 時間︰10:30am-8:00pm（逢星期一休息）</p></body></html>