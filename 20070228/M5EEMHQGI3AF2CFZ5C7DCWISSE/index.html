<html><header><meta charset="utf-8"><title>金手指：必定有雙糧的行業 - 孫柏文</title></header><body><h1>金手指：必定有雙糧的行業 - 孫柏文</h1><p>「今年畀多一個月糧你！」相信大家喺呢個金融風暴後嘅世界，聽到老闆講呢句話，都應該高興。高興嘅原因，不單止因有額外嘅錢到手，亦係因你嘅工作表現被老闆肯定。所以噚日，我上網聽財政司司長唐英年嘅財政預算案時，聽到唐司長話，政府會用納稅人嘅錢，向攞綜援同福利嘅人，畀多一個月嘅bonus。孫柏文講咗句：「唔係話？」<br> 我諗唐司長講嘅時候，漏咗話：「畀多一個月嘅bonus，係為咗鼓勵大家繼續努力失業，越失業越得到政府用金錢獎賞。不過，為咗確保攞bonus嘅人，對失業大軍呢個團隊有忠誠，所以亦同時間宣布失業少過一年嘅人，唔可以攞。如果你做咗失業大軍嘅「二五仔」，喺幾個月之內搵到工，就冇份。」</p><p>有乜值得驕傲</p><p>孫柏文建議唐司長，企喺勞工處職業介紹所出面，同每一個想行入去搵工嘅人解釋點樣攞呢個bonus。最後，我明白現今政府最鍾意學孫柏文之流，出嚟認屎認屁，例如乜乜政策「製造」幾多幾多就業職位，或者物物政策之下有幾多幾多人「受惠」。不過，唐司長講呢個鼓勵繼續失業嘅「攞綜bonus」時，話會有100萬人攞到，佢真係覺得係一個achievement咩？我哋特區有100萬人攞福利，真係咁值得驕傲？唔通，唐司長知道呢個「攞綜bonus」會減少攞福利嘅人數？<br> 金手指網誌： http://phatdat.blogspot.com </p></body></html>