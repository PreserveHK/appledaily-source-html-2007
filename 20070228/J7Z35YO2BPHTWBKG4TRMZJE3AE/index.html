<html><header><meta charset="utf-8"><title>轆-Book：LotusEuropaS<br>行政車新演繹　OL辣跑闖中環</title></header><body><h1>轆-Book：LotusEuropaS<br>行政車新演繹　OL辣跑闖中環</h1><p>我敢肯定，假如小記我稱呼自己做「靚仔」，相信絕對無人會反對，但同時亦都絕對無人會贊成；同樣地，假如像公關人員般稱呼LotusEuropaS為「行政人車」，相信亦絕對無人會反對，但睇怕亦都無乜人會贊成。皆因EuropaS就係一部跑得嚟好行政，行政得嚟又好好跑的「行政跑車」，咁即係點呢老細？睇埋落去你咪知囉！<br><br>記者：周達之<br>攝影：陳偉強　<br>模特兒：Mavis<br>服裝提供：MTMotoring（28877380）</p><p>作出妥協主攻行政</p><p>Lotus畀人嘅印象一直都係又輕又好劈，十足一部陸上飛機，但係揸部Lotus去中環返工咩？咁又好似格格不入喎，而LotusEuropaS正正係想建立新形象，話畀人知Lotus唔止跑得，揸住佢返中環上班亦係入型入格！<br> 唔係得個講字，EuropaS在多方面作出改變來提高舒適性，沿用Elise車架，但就去除了Elise的跑味。最明顯是降低了車身門檻，無論林寶定拉利都有個通病，就係低車身高門檻，上落車屬高難度動作！而Europa的低門檻設計就將難度由「高」轉做「中等」，上車輕鬆，但落車仍要抓住A柱借力，不過比較起來已算輕鬆得多，惟獨着裙女士仍須小心走光。</p><p>內涵超強操控仍佳</p><p>上車揸咗一陣，明顯感受到的分別就係避震，為了兼顧行車舒適，EuropaS將跑格的硬避震稍為軟化，但當然不可期望去到房車的地步，皆因車身離地仍低，避震衝程大極有限。<br> 講講內涵，引擎方面原以為會用回豐田偈，但最後卻採用GM的2,000c.c.Turbo引擎，馬力200匹，對於只有995kg重量的Europa來說實在夠用有凸，TurboLag亦不明顯。雖廠方Sell行政人士，但骨子裏仍是一部辣跑，採用6前速手波，最苦惱仍然係遇上塞車，幸而波牙較闊，走市區2、3波已足夠，只係間唔中轉吓四波走大直路，少轉波自然揸得輕鬆。加速趨向線性，操控較Elise容易，想揸辣跑EuropaS確是不俗選擇。</p><p>一貫風格簡單是美</p><p>Lotus一向討厭無謂裝飾，車廂設備盡量簡單，始終Lotus以輕聞名，所以Elise及Exige連安全氣袋都無！不過各位可以放心，EuropaS的兩個座位均設安全袋，而且冷氣、音響、皮椅、電窗一應俱全，亦有接線駁iPod。尾箱容量達154公升，載個小皮篋也沒問題。<br> 總括來說，EuropaS在多方面都為打入行政人市場而作出妥協，目的就係侵佔Porsche及Audi的「入得賽道，更出得街路！」市場，不過老老實實，呢個「跑得斯文」嘅Market，的確幾蝦人，EuropaS合唔合格？留待實際銷售數字來證明吧。</p><p>抵讚</p><p>賣相型仔到絕，揸出街收視率肯定高企；6速手波箱靈活性更高、更多嘢玩；Turbolag短，煞車夠「應」。</p><p>要彈</p><p>車身偏低，着裙女士容易走光；沒有風油軚慢車時較為費勁（預咗）；低矮車身遇上不平路面始終有點不便。</p><p>LotusEuropaS規格</p><p>引擎：	1,998c.c.直列4氣缸渦輪增壓<br> 馬力：	197bhp/5,400rpm<br> 扭力：	26.8kgm/4,200rpm<br> 傳動：	6前速手波（中置引擎後輪驅動）<br> 體積：	3,900×1,850×1,120mm<br> 車重：995kg<br> 輪胎：	（前）175/55R17<br> 	（後）225/45R17<br> 車輛提供：RichburgLotus<br> 　　　　　　（28770810）</p></body></html>