<html><header><meta charset="utf-8"><title>蘋果視窗：蓋茨成功全憑懶</title></header><body><h1>蘋果視窗：蓋茨成功全憑懶</h1><p>發明家愛廸生有一句名言：「天才就是99%的汗水加上1%的靈感。」在《中金博客區》內，網友懶人對此不以為然，認為勤勤懇懇的奮鬥，最終可能碌碌無為，反而世上眾多富豪名人，之所以成功並非多勞多得，而是懂得偷懶。<br> 為免別人話佢胡說八道，懶人用以下例子印證他的「明言大義」。</p><p>懶記DOS　發明視窗大賺</p><p>全球首富比爾蓋茨是個電腦程式師，由於懶讀書，即使入到哈佛大學，冇耐就退學。他又懶得記嗰啲複雜嘅DOS指令，於是編咗個圖形的介面程式，叫視窗Windows。自此，全世界電腦都倒模一樣生堆同一副口（介）面，而他亦都晉身世界首富。<br> 世界上最值錢品牌──可口可樂嘅老闆更懶，儘管中國茶文化歷史悠久、巴西咖啡香味濃郁，但佢實在太懶嘞，係咁意撈埋啲糖精加凍水，入樽就大賣。於是全世界有人嘅地方，大家都飲嗰啲好似血一樣嘅液體。<br> 過氣球星朗拿度喺球場上連郁都懶，肚腩好似懷胎七月，就咁企喺對方龍門前，等個波送埋佢嗰度，先至踢一腳，呢個就係全世界身價最高嘅運動員嘞。有人話，佢帶波速度驚人，簡直係廢話，人哋一場跑90分鐘，佢就跑得嗰15秒，唔快不如送去焚化爐罷啦。<br> 麥當勞係世界上最厲害的餐飲企業，佢老闆同樣懶得出奇，既懶得學法國大餐的精美，又懶得掌握中餐的複雜技巧。攞兩片爛鬼麵包夾塊牛肉就賣，結果全世界都可以睇到嗰個Ｍ字標誌。必勝客老闆，亦懶得將餡餅嘅餡塞入去，直接撒喺麵餅上就賣，結果大家叫PIZZA，比10張餡餅仲要貴。<br> 有網友同意佢講，話愛廸生就係因為懶得想佢成功嘅真正原因，於是就編了開頭嗰句名言嚟誤導我哋。不過亦有網友唔同意，指名人成功之前，已落咗一番苦功，冇經歷過辛苦，何來享受偷懶。而且，以小聰明偷懶只可僥倖一時，唔可能幸運一世，君不見朗拿度發福後走樣，事業亦陷入低谷。</p></body></html>