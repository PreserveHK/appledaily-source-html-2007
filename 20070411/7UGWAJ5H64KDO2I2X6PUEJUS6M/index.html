<html><header><meta charset="utf-8"><title>天堂冇job過你done - 陳也</title></header><body><h1>天堂冇job過你done - 陳也</h1><p>真大件事，曾蔭權認為只要做好呢份工，上頭就會收貨。誰知大老闆打的是另一副算盤，必須叫你鞠躬盡瘁，至死方休。<br> 老細，打工仔，點會幫人賣命。除非打的是黑社會那份工，雖然一樣着西裝打煲呔，工種性質卻不一樣，隨時要捲起套Armani老西扯開gentleman到暈的煲呔，拎出開山刀，用袋巾紮住刀柄，幫老細劈友。（中式叫法應該是「鎮壓」！）<br> 曾蔭權要做好呢份工，瞓身谷盡，頂籠是五年貨仔，滿以為五年內交足戲，沒有白賺人工，對得住天地良心，沒有逾越打工仔的行規就是了。中央明知曾蔭權是公僕出身，最懂得摸住鐵飯碗辦事，要他為了份工搵命搏，是強人所難，死而後已這樣的打工態度，今時今日，就算撞正回歸十周年的愛國宣傳催谷，依然行不通。<br> 不過，老細開到口訓示「以死明志」，擺明「大你」，考驗閣下的愛國忠誠。事到如今，不可能走回頭路縮沙叫梁家傑捱義氣頂手。曾蔭權是醒目香港仔而不是北佬朱鎔基，不必頂硬上，只要陽奉陰違，識時務詐死，扮死狗死魚甚至耐不耐忍辱負重死死氣食兩隻死貓，這五年也就可以蒙混過去。否則的話，未做好呢份工，已經火速上天堂，上帝當面讚你welldone都補唔返。</p></body></html>