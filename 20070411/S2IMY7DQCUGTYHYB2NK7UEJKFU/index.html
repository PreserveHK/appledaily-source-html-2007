<html><header><meta charset="utf-8"><title>《逃》兵戰駒　歐美貨搶手<br>網上搜奇：Michael念舊揸老爺車</title></header><body><h1>《逃》兵戰駒　歐美貨搶手<br>網上搜奇：Michael念舊揸老爺車</h1><p>全球fans追睇《逃》（PrisonBreak）上晒癮，連劇中嘅細節都巨細無遺咁仔細研究一番，最近阿Net就見到有網友分析劇中各逃兵所用嘅座駕，結論係：歐洲同美國本土嘅汽車公司，喺劇中大出風頭，至於日本車就只能淪為被炸嘅配角！</p><p>美國經典內櫳舒適</p><p>由威和夫米拿（WentworthMiller）飾演嘅Michael，喺假老婆Nika手中得到一架Rambler，呢款舊車當年大受美國人歡迎，係車廠專為傳統美國汽車愛好者度身打造，車廂空間充裕，Michael後來仲用呢部車會合醫生女友Sara㖭。</p><p>陳年Accord最啱炸毀</p><p>其實Michael早已準備好另一架陳年本田Accord較腳，不過由於型號太舊，有網友話如果唔係佢打畀FBI探員Mahone時，鏡頭影到本田標誌，根本判斷唔到係乜車。後來Michael同Lincoln為咗製造車禍假象，用車上收音機製炸彈整爆咗部車。</p><p>殺上寶馬被屈入獄</p><p>一日都係呢架銀灰色寶馬7系惹禍，當日「大佬」Lincoln就係收咗錢去殺車上嘅人，去到發現車中人已死，死者更係副總統個細佬。結果Lincoln被老屈入獄仲判埋死刑，於是「細佬」Michael入去救佢，先至有戲做。</p><p>坐豪華車中伏死亡</p><p>去到第2季，黑道老大Abruzzi成功逃獄，但佢份人固執，係都要親手殺死二五仔，結果佢坐住架LincolnTown老細車走去報仇，點知中咗FBI埋伏，終被槍殺。</p></body></html>