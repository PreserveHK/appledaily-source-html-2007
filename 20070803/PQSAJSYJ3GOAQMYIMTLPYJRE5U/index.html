<html><header><meta charset="utf-8"><title>數碼達人：PS3音樂升頻V1.9<br>搭安橋最抵玩&#13;</title></header><body><h1>數碼達人：PS3音樂升頻V1.9<br>搭安橋最抵玩&#13;</h1><p>老問題：「究竟PS3係一部遊戲機、電腦抑或AV組合？」好難答。數月前推出FirmwareV1.8，令DVD影像升頻上1080p，畫面Sharp晒，網友個個話心癢癢想買番部感受吓！點知上星期又發佈最新FirmwareV1.9玩音樂升頻，小記搵專家們耳評後結論：搭部ONKYO擴音機，抵玩！<br>記者：陳國輝<br>攝影：林栢鈞</p><p>理論上靚過CD四倍
</p><p>AV連鎖店經理阿Ken解釋，從數據嚟講，PS3升級上V1.9之後，Menu會多咗項「音樂CD輸出周波數」，意思即係聲音輸出嘅真實度咁解！當數值越高，音色越接近真實環境，一般CD為44.1kHz，但PS3則提供埋88.2kHz以及176.4kHz，亦即最勁可升頻達CD四倍！不過，齋靠一部PS3仲未夠，阿Ken話更需要一部合適嘅擴音機幫手去「推」。PS3採用V1.3HDMI端子，但現時大部份擴音機僅支援V1.2，要揀一部最適合，首選ONKYOTX-SR605！因為規格上佢食得起176.4kHz，二來售價僅$4,000，想聽高清靚音樂，佢同PS3最夾。</p><p>發燒友聽蔡琴：咬音準！
</p><p>用家最關心嘅問題係：究竟PS3搭上SR605擴音機再升頻之後，效果會點？小記就交由兩位發燒友去品評，阿祥聽過《蔡琴老歌》，即話：「若然將擴音機Setting做PureAudio的話，會發現蔡琴把聲咬音非常準，而且好清晰；但如果Setting為MultiChannel，蔡琴就會變成血盆大口，把聲似嗌出嚟多過似唱歌，好唔掂！不過每種Setting有唔同效果，音色喜好因人而異。」<br> 至於玩音響三十幾年嘅梁生，就覺得經PS3播出嘅音樂太數碼化，就算配合一部靚擴音機，發燒友亦唔易接受。&#13;</p><p>V1.9追加自訂Wallpaper
</p><p>升級又點止得一項新嘢！其實，V1.9仲追加自訂桌布、輸入表情符號、中文拼音輸入及改變資料夾Icon等功能。但講到最過癮當然係自訂Wallpaper，你可以將遊戲爆機畫面，或勁靚CG轉成桌布，呢項分唇早就叫機迷等到頸長！</p><p>入門/中級擴音機推介<br><br>ONKYOTX-SR605</p><p>對應3組最新嘅V1.3HDMI端子，並支援DD-TrueHD及DTS-HD等聲效格式，入門級嚟講最抵玩。
</p><p>ONKYOTX-SR805</p><p>中階貨品，有發燒友最希望嘅IEC電源頭，對應HDMIV1.3，輸入數量和功能都勝過入門級TX-SR605。
</p><p>PIONEERVSX-AX4ASi
</p><p>雖然呢款機行88.2kHz，但可升頻上176.4kHz，而且功能較多，發燒友可選擇手動逐項調校，亦提供自動模式。</p><p>YAMAHARX-V661
</p><p>發燒友認為聲較集中，而且人聲較甜，但分兩種版本：呢一款只對應光纖輸出，對應HDMI的版本約售$9,000。</p><p>（a）阿二無線電（23936381）<br> <br> （b）時尚購物會（27873348）</p></body></html>