<html><header><meta charset="utf-8"><title>$300玩一日船尾瀡滑梯爽</title></header><body><h1>$300玩一日船尾瀡滑梯爽</h1><p>夏日必玩活動？人人必答遊船河，年輕人愛出海玩、出海癲足一日，曬得一身古銅，不枉陽光燦爛的夏日。不過遊船河最掃興就係遇着啲大舢舨扮遊艇，話包卡拉OK但唱唱呀又冇電、冷氣房變桑拿浴、架快艇又拖唔郁隻蕉等等，畀咗300蚊都係得肚氣。既然如此，不如搵多幾個人，用一樣嘅價錢租架超級豪華遊艇，卡拉OK廳都有4個，仲包埋條滑梯瀡落海，咁正嘅船河，你又試過未？<br><br>記者：許維雅　<br>攝影：陳陶鈞<br>Model：Natalie、Denis、Kim、Julie、<br>Meeco、Stephen、Helen、Ben、Tim</p><p>瀡滑梯遊艇全港得兩架！<br></p><p>自從水上樂園結業之後，眾港人的水上活動都不離遊船河。但有滑梯瀡嘅遊船河，真係令人聽見都興奮！船主Michael舊年花費過百萬將船重新裝修、加滑梯，𠵱家全港得兩架、一大一細有滑梯嘅船，都係Michael嘅。揼本咁重，Michael話做嘢咁辛苦，最緊要玩得開心。由幾歲開始已經揸船，一身古銅色的Michael話特登整到架船咁靚，係自己鍾意出海，一家人玩得開心。一班年輕人見到條滑梯已經發咗狂，不停玩，玩後大讚：「雖然唔係好長，但要瀡落個海度，感覺一樣好刺激！正！」</p><p>包埋香蕉船、獨木舟</p><p>水上活動除咗瀡滑梯之外，船上更備有兩隻獨木舟，救生衣、頭盔等安全設備齊全。租這架豪華遊艇一樣會包架細快艇，有香蕉船同Wakeboard玩。除滑梯，其次最受歡迎就係香蕉船，成班玩極唔厭，笑到一仆一碌，睇見佢哋上水都冇晒力就足已笑到肚痛。</p><p>3層豪華遊艇逐格睇！<br>3樓　沙灘椅暴曬區</p><p>2樓　廚房、麻雀房、卡拉OK房同大廳</p><p>1樓　舞池、酒吧加卡拉OK</p><p>閒日每人$230紅日$310
</p><p>遊艇最多可坐60人，咁大架艇，約埋成班年輕人來玩最經濟。以下價格包8小時及一架細快艇連香蕉船、Wakeboard，另加一架快艇要加收$2,500，包食物要另收每位$50。舉個例：你成班Friend共50人，租閒日$9,000，即每人$180另加食物$50，合共$230，都咪話唔抵；如果周六日或公眾假期去，每人$260+$50=$310，唔貴啦，約夠60人去更抵！</p><p>三層高大遊艇租金：
</p><p>星期一至五$9,000至$10,000<br> 星期六、日及公眾假期$13,000&#13;</p><p>細艇載20人
</p><p>如果唔夠人，亦可以租架細艇，載20人，一樣有瀡滑梯，不過當然無咁豪華！</p><p>兩層高細遊艇、三層高大遊艇
</p><p>星期一至五$5,000<br> 星期六、日及公眾假期$8,000<br> （遊艇最多可坐20人，以上價格包8小時，不包細快艇。要求連快艇要加$2,500）<br> 預約電話：莫小姐（91333603）&#13;</p></body></html>