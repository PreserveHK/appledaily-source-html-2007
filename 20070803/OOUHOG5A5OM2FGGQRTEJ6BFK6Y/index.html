<html><header><meta charset="utf-8"><title>NB魚骨底　要幾彈　有幾彈</title></header><body><h1>NB魚骨底　要幾彈　有幾彈</h1><p>估唔到，NewBalance都玩埋跳跳跳，新推出「魚骨支柱系統」彈弓鞋（名為NBZip8507），吸震回彈，學星爺話齋，由外到內再到番外，正係魚骨精妙之處。為推新鞋，NB仲搞埋網上遊戲，邊個最識換鞋，最有機會贏部PS3返屋企！<br><br>記者︰陸俊雄　攝影︰林栢鈞、黃子偉&#13;</p><p>魚骨底回彈防震
</p><p>無可否認，NBZip魚骨型吸震支柱系統，力學原理同Nike於00年推出名為「Shox」的彈弓鞋技術有點相似。比起包到實嘅Air設計，摸得到的「Action&amp;Reaction」感覺，更加實在。Nike採用垂直的圓柱彈弓，其後adidas都出過類似鞋底，其中有a3Microride跑鞋，全腳掌彈弓，設計構造更精密複雜。題外話，adidas更曾因彈弓鞋技術，被Nike控告佢侵犯版權㖭！<br> 今日NB都發展彈弓技術，佢哋嘅魚骨底係一嚿膠過啤出嚟，上下層同骨柱之間完全冇接口。仲研究埋人喺跑步時，腳跟外側係先落地，而且衝力達人體重量3倍；魚骨底嘅精髓就係將呢股壓力吸收，再由外側傳到內側，轉化成回彈力，再送到腳中掌作支撐起動力量，好科學呢！</p><p>追趕跑跳為贏Notebook</p><p>NB為咗Zip仲推出埋網上遊戲，全港得分最高頭10位，分別可得SONYVAIO手提電腦、PS3等?品。首回合係狂奔會朋友，次回合係買禮物陪罪，最後係幫手捉賊。其實唔買鞋都可以玩，但買NBZip嘅朋友仲會有多一張刮卡，隨時會有額外積分到手，贏人一個馬鼻。網頁︰ http://www.nbziprunner.com </p><p>同場加映水貨NB</p><p>查詢︰Attitude（27700073）<br> 旺角潮流特區B18號舖</p><p>潮舖點睇？<br>Attitude阿濱</p><p>「我哋入ClassicNB為主，NBZip用嚟跑步都好難比較。不過如果走年輕人路線點解唔出鮮粉紅色之類？」</p><p>HeadCoach<br>Dantley</p><p>「NB出名舒服，但以跑鞋嚟講Zip係咪重咗啲？佢底層唔夠厚，同彈弓鞋一樣，蝕入到彈弓位對鞋就玩完。」</p><p>DahoodRayman</p><p>「如果要$700，點解唔買AirMax？睇得出吸震回彈功能上花咗唔少功夫，但潮唔潮得起現階段唔敢講。」
</p><p>NewBalanceNBZip8507<br> 發售日期︰8月10日<br> 查詢︰23676663<br> 地址︰尖沙嘴海運大廈272號舖</p></body></html>