<html><header><meta charset="utf-8"><title>中國人壽（2628）<br>錯將止賺位當止蝕</title></header><body><h1>中國人壽（2628）<br>錯將止賺位當止蝕</h1><p>讀者任小姐推介中國人壽（2628），原因好簡單，「中人壽跌咁多，3至4個月應該可以返上53至54蚊。」<br> 國壽噚日收42.6蚊，由10月底嘅高位52蚊跌落嚟，的確跌咗好多，任小姐分別喺36蚊同42蚊左右買入。<br> 任小姐亦為國壽定下42蚊止蝕位，不過，對於呢個止蝕位，沈振盈一句到尾：「有可能今個禮拜已經掂到！」沈振盈仲話，今年國壽可以由高位回落40%，所以「呢一浸調整，國壽有機會落到低位約35至38蚊。」<br> 定錯止蝕位唔係冇原因，任小姐話，42蚊呢個止蝕位，早喺36蚊買入時已經set定，點知升到上52蚊都唔捨得放。沈振盈一語中的：「技巧你有，但你唔明，你呢個（42蚊）係止賺位！」</p><p>長線唔代表唔理波動</p><p>今年46歲嘅任小姐話，「我買嗰陣時又唔係諗住短線，逐步逐步買諗住用嚟退休。」以為長線持有唔需要介懷中間波幅？沈振盈話：「for退休揸十幾年，國壽可以慢慢反覆上升。問題係，究竟係中長線，唔需要理會中間波動，定係你都要掌握中間嘅高低節奏。年初時，國壽上A股，曾經試過由28.8，跌到落18個幾，呢類股份個波動性都會好大。」<br> 對於任小姐嘅持股策略，沈振盈話：「你混淆咗自己買賣方法，將長線同短線方式混淆，記住長線唔係『死固固』，學有啲人話齋，鎖喺保險箱乜都唔睇，因為始終有基本因素轉變，形勢唔同，國壽最大轉變係佢嘅回報，主要靠投資收益，而投資收益大部份嚟自A股，所以要睇盈利要睇住A股H股表現，決定係咪止賺。」<br> <br> 《買入價》<br> 任小姐建議：36元增持　專家回應：38元<br> 以下收集<br> <br> 《目標價》<br> 任小姐建議：53元　專家回應：─<br> <br> 《止蝕價》<br> 任小姐建議：42元　專家回應：35至38元<br> <br> 《時間》<br> 任小姐建議：3至4個月　專家回應：─</p><p>波司登(3998)<br>師奶都係聽消息</p><p>楊太推介波司登（3998），佢自己喺波司登10月11號上市當日，買咗10手，當日收市價3.41元計。波司登早已跌穿招股價，楊太仲推介呢隻股，「你知師奶都係聽消息！」佢聽到「有大財團注資。」根據資料，並沒有大財團入股波司登嘅相關消息，只有大行唱好嘅報道。對於呢隻股，黃敏碩就嫌「目標不夠集中，未來前景不明朗，呢隻股唔吸引。」</p><p>等升穿招股價再買未遲</p><p>波司登股價上市第一日曾高見3.86蚊，但到今日繼續尋底。沈振盈強調：「抽新股要有策略，如果新股喺上市頭幾日，無論炒高或跌穿招股價，都要離場計數。」佢建議楊太如看好波司登，應該等呢隻股再升穿招股價先買都未遲。不過，家陣最好都係換馬，買入其他升值潛力較高嘅股票為上算。</p><p>首長國際(697)<br>90倍PE有啲貴</p><p>太古城陳先生推介從事鋼材生產及貿易的首長國際（697），係3.19元水位入咗貨，佢話睇好行業前景，特別係做船用嘅鋼板；加上股神畢菲特亦重手入股韓國POSCO（南韓最大鋼鐵公司）。以此比較，兩公司業務性質、行業、前景應差不多，所以首長應該okay。<br> 不過，沈振盈提醒陳生，首長嘅鋼材業務已經發展咗好多年，現時歷史市盈率（PE）接近90倍，「似乎有啲貴」。未來船舶建造對產品嘅需求好大，「前景有，但覺得過去一年股價嘅升幅，某程度已經反映咗」。</p><p>南海石油(076)<br>股票行收風有得炒</p><p>荃灣Cathy建議買南海石油（076），佢話自己分別喺0.14至0.16元分段買入。Cathy向大家爆料：「係喺股票行聽到嘅貼士。」Cathy曾經喺呢隻股身上賺錢，所以夠膽再次追入。<br> 沈振盈話：「我喺87年股災前曾高位沽出，到咗二十年後嘅今日都未見過隻股返上當年高位。」佢認為，南海石油業績喺呢二十年嚟未見起色，每次只係靠消息借勢炒上，所以建議Cathy收到消息，不妨上車炒一轉，反之就不宜沾手。<br> <br>  http://appleactionews.com/features/finance/ </p></body></html>