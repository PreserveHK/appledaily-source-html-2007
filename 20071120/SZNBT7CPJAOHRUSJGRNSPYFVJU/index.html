<html><header><meta charset="utf-8"><title>夥成龍聲演動物<br>肥積功夫熊貓碌地沙</title></header><body><h1>夥成龍聲演動物<br>肥積功夫熊貓碌地沙</h1><p>由夢工場製作嘅動畫《KungFuPanda》雖然出年年初先上映，不過阿Deep近日已經喺網站度見到有宣傳短片睇。為主角熊貓配音嘅積比力克（JackBlack）親身喺宣傳片度亮相，仲邊講故事邊耍功夫，非常搶鏡。</p><p>耍騎呢功夫</p><p>睇過積比力克電影嘅網友，唔使講都知佢有幾搞鬼啦！着住唐裝衫嘅佢好似功夫熊貓上身咁，猛咁喺鏡頭前耍功夫，之不過同佢對打嘅唔係人，而係吹氣公仔。佢又學人起飛腳，但並非凌空踢腿，肥嘟嘟嘅佢只能喺地下舞來舞去，非常搞笑。另外又玩雙截棍，可惜舞幾吓就飛咗支棍，如果唔係見到啲卡通人物，仲以為佢拍緊B級爛片㖭。<br> 動畫嘅故事發生喺中國，對我哋嚟講的確好有親切感。除咗積比力克外，短片又透露咗成龍同安琪蓮娜祖莉（AngelinaJolie）都有份配音，分別聲演馬騮同老虎。唔知片商下次又會唔會搵安琪蓮娜扮老虎乸嚟拍宣傳短片呢？<br> 版主：網盜王尊尼Deep<br> 本欄逢周一至五刊出<br> <br> 網址： http://www.kino-govno.com/?trailers&amp;id=kungfupanda </p></body></html>