<html><header><meta charset="utf-8"><title>金手指：中央投降重開直通車？ - 孫柏文</title></header><body><h1>金手指：中央投降重開直通車？ - 孫柏文</h1><p>唔知大家有冇好似孫柏文以前做分析員咁，喺返工嘅單位試過去開啲「落實計劃方向」會。開會時，聽到高層話：「個計劃我哋要有咁北，去咁北！」自己心裏第一個反應係：「唔係嘛……去北死緊。一定要向南走！呢個會都係遊吓夢算。」<br> 點知發發吓白日夢，高層突然問：「孫柏文！落實計劃向北走，有冇方案？」我作為一個忠心耿耿嘅員工，當然提供一個有咁激得咁激向北走嘅方案。點知，有時個高層聽完我講之後，真係揀咗我嘅方案。</p><p>走激咗返轉頭</p><p>大家可能會問：「明知向南走先啱，提供個向北走方案都話忠心耿耿？」冇錯！因為正當公司個計劃有咁快得咁快向北走，就會好快出事。之後物極必反，公司投降，個計劃向南走，欣欣向榮。我仲唔係公司忠臣？哈！哈！<br> 今日同大家分享呢個經驗，係因為我覺得喺「港股直通車」議題上，大陸官僚架構中，出現咗個好似我咁嘅官員。「港股直通車」政策，喺中央官僚中一定分開「支持」同「反對」呢兩大陣營。<br> 咁因為早前香港股民炒高港股，諗住生擒大陸散戶，令反對「港股直通車」嘅陣營佔盡上風。點知反對陣營中，有個好似我咁嘅自由市場信徒。<br> 反對陣營高官：「大陸資金不可外洩炒港股，你有何方案？」<br> 類似孫柏文嘅小馬鈴薯：「聽聞好多人喺深圳攞現鈔去香港炒股，不如禁制啲人喺深圳攞現鈔。」高官：「不會擾民嗎？」<br> 小馬鈴薯：「為求達到政治目的，一定要有決心！」高官：「對。」</p><p>限㩒錢係先兆</p><p>就係咁，中央已成功令深圳嘅千幾萬個市民，成為最想盡快落實「港股直通車」嘅人。因為一落實，最起碼提款機有錢攞，唔使再煩。講真，出到一刀切唔畀人攞現鈔，去對付港股炒風，smellslikedesperation。（嗅到有陣頑固、無計可施、垂死掙扎嘅氣味。）<br> 如果睇番04年初，當時中央政府做宏調亦都有同樣情況。去到4月尾5月頭，市場傳出中央已頒佈命令，一刀切禁止任何銀行貸款，超級擾民。之後出事，中央投降，個市亦升番。今時今日，唔知「冇咗」港股直通車，特區股市要再跌幾多，不過出到咁激咁擾民嘅手法，唔通中央投降在即？<br> 金手指網誌： http://phatdat.blogspot.com </p></body></html>