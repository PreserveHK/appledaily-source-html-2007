<html><header><meta charset="utf-8"><title>開波籌款 - 左丁山</title></header><body><h1>開波籌款 - 左丁山</h1><p>傷健策騎協會（RidingfortheDisabled）舉行一年一度嘅籌款晚會（AnnualBall），十一月十六日在港麗酒店舉行，為RDA籌募經費及○八年傷殘奧運馬術賽經費，出席者有四百幾人。今年嘅衣飾係「黑與金」，男士晚禮服梗係全部黑色啦，冇乜好揀，女士晚禮服就多姿彩咯，黑金配搭甚多變化，香港女士不分中外，確多心思，而呢晚嘅華洋賓客比例幾勻巡吓，可以顯示香港係國際化城市。<br> 晚會司儀由余文詩（Wendy）與馬主H擔任，余文詩穿紅色帶金嘅旗袍，配黑色披肩，艷光照人，馬主H就着BlancdeChine嘅黑色晚禮服，與余文詩相襯。余文詩雖然冇做電視好耐，幾乎日日去咗學騎馬，仍然俾人認得，馬主M太太等人就話到明係佢粉絲，與Wendy唔知幾好傾。<br> 既然係籌款，梗係要有啲招數啦。招數一係世界體壇名人紀念品競投，物品有球王比利簽名之巴西球衣，朗尼簽名球鞋，曼聯07年冠軍球衣附全體球員簽名，阿仙奴球衣附全體球員簽名，費達拿簽名網球，英格蘭世界盃欖球隊球衣，英格蘭板球隊簽名球板，米高舒密加手套及照片，阿里與傅利沙拳套等等一共十七項，平時難得一見；（二）公開拍賣，有六件精品，趙世曾、黃坤、利子厚、施羅夫等與幾位大馬主喊價，競投激烈，（三）名人唱歌，底價每首歌兩萬元，著名歌星聶安達（AndersNelson）唱完一首之後都話要有兩萬元贊助先至可以唱第二支。<br> 伴奏樂隊不是別人，就係國泰航空嘅TheYoungOnce，由陳南祿率領，先表演三十分鐘，由航空服務董事Quincy（莊偉茵）打頭陣，居然唱埋泰文版，技驚四座。因樂隊節拍強勁，RDA會長陳祖澤，主席楊國琦，晚會籌委會主席施費葆奇與夫婿施雅治等人紛紛走入舞池，大跳查查。陳南祿話邊位國泰航機乘客如對航班服務有不滿之處，可向最高負責人Quincy投訴喎。原來Quincy唱歌咁好聽，笑容咁燦爛，投訴人見到佢就軟化晒啦。</p></body></html>