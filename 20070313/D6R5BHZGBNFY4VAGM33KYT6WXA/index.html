<html><header><meta charset="utf-8"><title>TECHTREND：高清入侵家庭式DV機<br>顏色靚衰在無Wide鏡</title></header><body><h1>TECHTREND：高清入侵家庭式DV機<br>顏色靚衰在無Wide鏡</h1><p>去年高清機一部接一部，有高清電視、Blu-ray機、HDDVD機、連DV都開始走高清路線。Sony出專業全高清攝錄機，Panasonic又出高清HandyCam，連玩開細機的SANYO都出高清DV，有HDMI輸出，影相仲要增強至七百萬像素。看趨勢，高清DV機已開始入侵家庭式AV市場，李力持：「咁細部機，如果可以拍到高清質素都好厲害。」<br>記者：馬靜兒<br>攝影：楊錦文<br>Model：Coie@Umovie</p><p>平日大家用的DV機大多只是720×576解析度，但外形似足鬚刨的XactiHD2就可以拍到1,280×720解析度和30fps攝影品質的MPEG-4影片。這部機提供兩種HD記錄和電視記錄，可以選16:9寬銀幕形式或傳統的4:3，更有手震的功能。講到咁巴閉，李力持最近開辦DV拍攝及製作課程，今次找他這位專業導演試用這部家庭式DV機拍短片，在城大的花園仔影吓花花草草，影吓ModelCoie，聽吓佢的意見。<br> </p><p>導演試機嫌唔夠Wide</p><p>李力持讚這部機夠輕夠細。「但嫌無得加鏡無Wide鏡用（可以另外買一支0.6×的鏡，就可以影到22.8mm。）顯示屏又太細，但顏色都幾靚，播片都頗順暢。很多人屋企有部高清電視，可能會貪過癮，幫小朋友或者家庭聚會拍吓高清片段，在家的電視自己重播。機身細又輕，適合家庭用，攞出街夠方便，但始終現時很多卡片數碼相機都有拍攝短片功能，大家拍完都係入電腦睇，或者Send畀朋友，不大需要高清質素，純粹因為現時流行高清電視，就多一樣玩具玩。我工作一定唔會用這種機，純粹當一件玩具，但五千幾價錢較貴，深水埗都有類似的大陸機。」</p><p>用細吋數電視睇先無格仔</p><p>影完當然要睇睇質素係點啦！將DV機插落充電座，再以HDMICable連接充電座和高清電視的插頭就可以，程序好簡單，但充電座記得插上電源，才能運作。<br> 阿二電器的祥哥分別用不同的SHARP高清電視試播短片，播放時的畫面流暢，但出現起格情況。「DV機拍攝的短片是1,280×720，輸入全高清的電視，可能產生放大鏡的效果，結果出現起格，由以1,366×768非全高清的電視播放，起格情況明顯減少。」祥哥說，以今次的測試看來，用全高清的電視睇不大適合，建議用入門級的高清電視睇效果會好啲。</p><p>SHARP32吋　標準高清1,366×768</p><p>「畫面較靚，無問題！」（記者：我覺得已經好靚）</p><p>SHARP42吋　標準高清1,366×768</p><p>「仲有少少格仔！」電視解析度低較接近1,280x720，效果咪好咗囉！</p><p>SHARP46吋　全高清1,920×1,080</p><p>「起格喎！」影片只有1,280×720，用全高清機睇等於用放大鏡睇，一定睇到瑕疵。</p><p>1）Zoomin和Zoomout的控制在背面,有別於一般DV機，Zoom掣在右側，單手控制無問題。</p><p>2）自置閃燈。</p><p>3）電池足夠拍攝HD質素的影片約85分鐘。</p><p>4）開關掣在屏幕下，除了拍攝HD質素，也可拍攝一般質素的片段，遇上環境黑暗，可以按「High-Sensitivity」，即時將拍攝的ISO提高800。</p><p>5）屏幕可作285度旋轉。</p><p>6）HDMI、COMPONENT和USB輸出。</p><p>我有嘢講：</p><p>1,280×720解析度已經比DVD的720×480解像度高，屬於低少少的高清。<br> 除非是玩開影音的人，否則已經覺得畫面靚過DVD好多。當然，如果你要求有全高清的質素，就已經不是家庭式DV機，是專業用的大型DV機。<br> 要有高清的質素，又要細部輕巧，XactiHD2係最好的選擇，話晒都係高清DV機，一般DV機的影相像素只有二百萬像素左右，三洋這部卻有七百萬像素，細部方便出街袋落袋，仲想點呢！至於五千幾買部高清DV機是否貴咗少少，睇你係咪要追潮流囉！&#13;</p><p>XactiHD2高清數碼攝錄相機
</p><p>像素：7.1百萬像<br> 最大影像:<br> 3,072×2,304（7MP）<br> 3,680×2,760（10MP）<br> CCD：1/2.5吋、738MegapixelCCD<br> 鏡頭：38-380mm（10×光學變焦）<br> 屏幕：2.2吋（15萬像）<br> 儲存格式：JPEG、MPEG-4<br> 輸出端子：USB2.0、HDMI、ComponentVideo、CompositeVideo、S-Video<br> ISO感光度:50-1600<br> 支援：SD、SDHC（最多8GB）<br> 尺寸：80×119×36mm<br> 重量：210克<br> 售價：$5,380<br> 三洋（25916808）<br> <br> 現購買XactiHD2，可憑任何牌子舊攝錄機換取總值約$1,000之HD2指定配件，包括4GBSDHC記憶卡、原廠充電池及多用途讀卡器乙個，數量有限，換完即止。（有效期至07年3月31日）</p></body></html>