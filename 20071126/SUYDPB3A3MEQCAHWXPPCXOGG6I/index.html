<html><header><meta charset="utf-8"><title>金手指：你係明日之星 - 孫柏文</title></header><body><h1>金手指：你係明日之星 - 孫柏文</h1><p>今日，孫柏文想賣吓廣告。我哋《蘋果日報》每日4:30pm有個財經節目「你貼股、我教路」，登上我哋嘅appleactionews.com/features/finance/網站就可以。平時，呢啲有讀者參與嘅財經節目，都會搵識嘢嘅靚女做主持，但係我哋冇乜budget，所以就有我。節目除咗有我，仲會有好多重量級嘉賓。<br> 呢個節目絕對唔係「問冧巴」節目，我哋想做到嘅係發掘「未來明星分析員」，即係你哋。你哋上嚟sell心水股票。我哋就聽吓你哋嘅推銷手法salespitch。你哋只要用有webcam嘅電腦，就可以做我哋嘅joiner。<br> 你哋推銷完，我哋會記錄在案。未來，其他讀者可以輸入你嘅真名或花名，喺短片檔案庫，睇番你貼過嘅股票。大家作為《金手指》fan屎，都知道我嘅「一注獨贏」貼股紀錄好廢。呢個節目就係畀大家一個機會，證明你哋勁過我好多。我深深相信，呢個節目一定會搵到新嘅財經口水佬。</p><p>你可以做阿Webb</p><p>仲有，你哋毋須一定以「一注獨贏」去推介股票。你可能買咗、或正在等待機會入某隻股票，間公司可能啱啱出咗業績，或者宣佈咗收購重組。你哋亦可以喺節目內拆局分析。因為未來除咗可以輸入你嘅名睇番短片，仲可以憑股票代號或公司名，睇番啲短片。大家買賣某隻股票前，可以睇番對嗰間公司嘅拆局分析。<br> 其實，你哋仲可以上嚟分享自己嘅投資感受，股票機畫面上只有數字，不過背後有好多喜悅同眼淚。大家甚至可以上我哋嘅節目去責罵上市公司管理層，做吓DavidWebb。<br> 大家上節目時，不妨花點心思去改名。直至今日，節目中最有特色嘅名，就係一個好鍾意推介衍生工具嘅讀者，叫自己做「玩輪員」。真係唔可以懶音。<br> 最後，如果你上我哋嘅節目，貼嘅股票係阿里巴巴（1688），我會唱歌。大家都知道我就係「技安」，所以唔好迫我唱，唔好貼阿里巴巴。唔好話我冇警告過！<br> 金手指網誌： http://phatdat.blogspot.com </p></body></html>