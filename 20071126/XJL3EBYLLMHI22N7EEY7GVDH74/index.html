<html><header><meta charset="utf-8"><title>中環在線：網友唱反調　聖誕鐘沽滙豐 - 李華華</title></header><body><h1>中環在線：網友唱反調　聖誕鐘沽滙豐 - 李華華</h1><p>話咁快又一年，華華見到尖沙嘴嘅聖誕燈飾，第一樣諗到嘅係「聖誕鐘，買滙豐」，不過，近排滙豐（005）受到美國次按問題影響，需要大幅撇賬，拖累股價。上個禮拜四，滙豐股價更跌到全年低位，報130.2蚊。<br> 大行高盛噚日仲出份報告，將滙豐嘅投資評級由「中性」，降到落「沽售」，而里昂亦調低咗滙豐今年盈利預測12%，到149億美金。難怪喺網上討論區，散戶網友Xtb話「聖誕鐘，買滙豐」已經唔啱聽，應該改為「聖誕鐘，沽滙豐！」<br> Spirit2008好贊成，「換馬買東亞銀行（023）仲好過啦！噚日滙豐股價反彈，就係走貨嘅好時機。」不飛達亦話：「好快啲沽咗5號仔。」<br> 不過，當然唔係個個都睇得咁淡，jcwk就話：「小心大行出口術，自己買番噃。」Cftria亦認為：「唔買都唔好沽。」Mountainsspice話：「唔應該賣，應該入貨，雷曼上個禮拜都增持滙豐。」Chb224就相信：「5號仔，長遠嚟講，一定係好嘢，越平越買。」</p><p>10年中6次</p><p>華華睇番滙豐過去10年，喺冬季（每年11月至翌年2月底）嘅股價走勢，發現「聖誕鐘，買滙豐」功效一半一半，10年中，有6年係升嘅，咁睇嚟，「聖誕鐘，沽滙豐」贏嘅機會都係五五波。<br> 要數最近一次滙豐股價喺冬季錄得升幅，就係前年嘅事，升咗7.3%。不過，要數升幅最大嘅一年冬季，就要數到97年嘅冬季，嗰年升咗成兩成。至於舊年嘅冬季就唔係咁見效，冬季跌咗5.4%。<br> <br> 電郵：mailto:LiWaWa@AppleDaily.com</p><p>滙豐過去10年冬季股價表現</p><p>2006年　變幅：跌5.40%<br> 2005年　變幅：升7.30%<br> 2004年　變幅：升0.40%<br> 2003年　變幅：升7.60%<br> 2002年　變幅：跌8.70%<br> 2001年　變幅：跌8.20%<br> 2000年　變幅：升0.50%<br> 1999年　變幅：跌13.3%<br> 1998年　變幅：升9.80%<br> 1997年　變幅：升20.1%<br> <br> 註：以該年11月最後一個交易日與翌年2月最後一個交易日比較</p><p>滙豐今年重要事件</p><p>11月14日<br> 事件：美國滙豐融資，第3季虧損達118億港元<br> <br> 10月30日<br> 事件：英國滙豐出售非核心信用卡業務，約值61億港元<br> <br> 10月24日<br> 事件：滙控22億元增持交行，持股量增至約19.15%<br> <br> 9月04日<br> 事件：滙控以493億港元，收購韓國第6大銀行韓國外換銀行51%權益<br> <br> 8月22日<br> 事件：滙控收縮美國按揭業務，削減600職位<br> <br> 7月30日<br> 事件：滙控中期盈利勁升25%至851億元<br> <br> 6月12日<br> 事件：滙豐亞太行政總裁邵銘高辭職，跳槽至澳紐銀行<br> <br> 2月08日<br> 事件：滙控破天荒首度發盈警，指受美國按揭壞賬問題惡化拖累</p><p>葛霖從懺悔到贖罪</p><p>瑞信噚日出咗份報告，主題係《Fromconfessiontoredemption》「從懺悔到贖罪」。因乜搞到要懺悔贖罪咁嚴重？<br> 份報告話，上個禮拜滙控搞咗個分析員briefing，主席葛霖向股東認錯，承認表現唔理想，投資錯誤，部份多元化業務唔係咁見效，受到美國業務拖累，未能向股東帶嚟滿意嘅回報，會檢討喺投資策略有乜嘢睇漏。<br> 做錯投資決定，主席肯企出嚟認錯，唔係一般企業做得到，所以華華真係佩服滙控嘅大企業風範，不過，華華更佩服瑞信呢份報告，「潤」人都「潤」得有心思，葛霖係英國聖公會嘅兼職牧師，唔使出差留喺英國，佢都會隔個禮拜喺講壇講道，贖罪、悔改，對佢嚟講特別到肉。<br> 要點贖罪，滙豐雖然話唔會撤出美國市場，但會昅實表現唔理想業務。家陣特別睇好印尼市場，中國同印度就梗唔少得。&#13;</p></body></html>