<html><header><meta charset="utf-8"><title>G800主攻人臉對焦<br>預拍白色聖誕</title></header><body><h1>G800主攻人臉對焦<br>預拍白色聖誕</h1><p>今日買了一部新「相機」SamsungG800，興致勃勃，梗要拎去影商場聖誕裝飾！500萬像素鏡頭已經好夠用，自動對焦和閃燈都有齊，連時下最流行的人臉對焦亦不缺。當準備對焦影雪鹿之際，突然電話響起，我忘了，原來手上的「相機」，佢真正身份應是一部手機呢！<br><br>記者：馬靜兒<br>攝影：林栢鈞<br>Model：Katie</p><p>先試拍人臉對焦</p><p>10部卡片相機裏面，9部都有人臉對焦功能，而且仲玩到一次過對十幾塊面！呢項Function主要係方便影人像時，能夠令樣貌更加清楚。G800都唔例外，正面對住鏡頭當然無問題，但望左、望右、45度側面又對唔對到焦呢？原來側面唔得㗎！即管試吓玩，雖然好無聊，但照樣可玩餐飽，又幾好笑喎！</p><p>玩Panorama都掂！</p><p>細機的鏡頭點都唔會好Wide，想影張Panorama相，就要靠全景模式拍攝喇！G800支援最多6張經合拼而成嘅全景相，如果影風景就可以Wide好多。無聊時就算玩吓格仔相，或者十多個不同的圖案相框，影吓Snapshot都唔錯。一般場景模式如風景、運動、室內、沙灘及白雪等都有齊。機身鏡頭屬潛望式，Zoom到最遠時達到3倍光學變焦，加埋Xenon閃燈，夠晒用啦！</p><p>曝光補償影靚相</p><p>雖然未到12月，但途經商場，發現聖誕裝飾、場景已佈置好晒！今年朗豪坊以白色冰天雪地做主題，諗住順手影吓相啦，點知現場的全白色背景好難搞，容易曝光，尤其是撞咗黑色衫，站於白色背景底下，不是背景Over得太緊要，就是人像過暗。但原來G800有WideDynamicRange，可以自動調校曝光過度或光線不足的相片，令影像的光暗位平衡一點，兩者細節位皆可以清楚看到。
</p><p>差點忘了……它是3G手機</p><p>影完白色巨熊，再影雪鹿。突然電話響起，差點忘了手上的其實是手機！有時真的主客難分，只看機背，滑蓋式鏡頭保護蓋，完全是一部不折不扣的卡片相機款式。500萬像素、自動對焦、Xenon閃燈、3倍光學變焦，影相功能咁強，好容易忘記佢本身係一部手機喎！<br> 金屬機身呈銀絲條紋，感覺較優雅。2.4吋QVGA屏幕，解像度達240×320，用來睇相、睇片都有一定水準。不過，以手機的標準，則厚了一點，足有18.8mm。三頻加3G，加上其強勁相機功能，聖誕去韓國滑雪應該很合用，不過就要帶多兩張microSD卡。</p><p>SamsungSGH-G800</p><p>制式：3G/GSM三頻、HSDPA<br> 鏡頭像素：500萬像素鏡頭、30萬像素視像鏡頭<br> 拍攝功能：自動對焦、Xenon閃燈、3X光學變焦<br> 焦距：f=5.8-17.4mm<br> 屏幕：2.4吋QVGA屏幕<br> 音效：立體聲雙喇叭<br> 擴充記憶：支援microSD記憶卡<br> 體積：101×51.1×18.8mm<br> 重量：139g<br> 售價：$3,880<br> 查詢：T-One（26283636）<br> 地址:屯門市中心2期1樓36號舖&#13;</p></body></html>