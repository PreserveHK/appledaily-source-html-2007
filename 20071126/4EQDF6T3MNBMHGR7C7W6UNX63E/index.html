<html><header><meta charset="utf-8"><title>金手指：一刀切推環保 - 孫柏文</title></header><body><h1>金手指：一刀切推環保 - 孫柏文</h1><p>聽聞喺前宗主國，有個「環保分子」ToniVernelli，覺得生兒育女只會製造更多人，人多會消耗更多資源，所以反對生仔。佢對「環保」嘅堅定程度，仲令佢喺27歲時主動進行絕育手術。<br> 雖然，孫柏文向來非常反對「一刀切」政策。如果有人想爭取或政府想落實「一刀切」政策，我唔該嗰啲人請先身體力行。例如，喺教育議題上，政府想推行啲乜乜好似母語教學等「一刀切」改革時，負責嘅官員，唔該將自己嘅小朋友留番喺本地教育制度之內。唔好好似現在咁，畀自己嘅小朋友喺國際學校，或送去外國讀書。<br> 不過，對於Vernelli式嘅「環保一刀切」方法，我覺得值得尊重。見到前宗主國嘅Vernelli，不但口頭上話環保好重要，仲要身體力行，更令我覺得特區嘅「環保分子」得個講字。<br> 所以，如果要贏得尊重，特區「環保分子」就先唔好搞乜嘢司法覆核、爭取膠稅。第一件事就係先行自宮。呢班特區「環保分子」，唔落實呢個「一刀切」政策的話，就只不過揭開自己嘅偽善。點呀？究竟你哋對嘅環保訴求有幾堅定？</p><p>有幾堅定先？</p><p>反飲管？唔係嗎？畀人兒戲嘅感覺，令社會對環保嘅支持減少，特區嘅「環保分子」該當何罪？<br> 不過講起反飲管。孫柏文真係想知特區啲牙醫去晒邊。飲汽水唔用飲管，唔係對啲牙唔好嘅咩？特區面對住「環保分子」時，點解好似牙醫學會主席梁訓成醫生，呢啲可以為討論注入一些理性嘅專業人士，完全唔出聲？<br> 唔通，梁醫生為咗保住同行利益，希望見到香港小朋友嘅牙爛晒先至開心？見到有「環保分子」為自己嘅吸水局大開綠燈，咪咪嘴笑？原來佛利民真係講得冇錯，啲乜乜專業人士協會，全部都只係想加大向社會吸水嘅能力。<br> <br> 金手指網誌： http://phatdat.blogspot.com </p></body></html>