<html><header><meta charset="utf-8"><title>LANCEREvoX首配雙極力子<br>自動波快過棍波</title></header><body><h1>LANCEREvoX首配雙極力子<br>自動波快過棍波</h1><p>今屆東京車展，兩大日系死對頭拼個你死我活；日產GT-R鋒芒盡露，宿敵三菱亦以第十代Evo正面硬撼。車展未完，已有手波版水貨搶閘到港，以為要等一輪先可再過Evo癮，話咁快半自動波版又殺到。你知唔知三菱首次登場嘅雙極力子波箱有幾巴閉？其「入定波等你轉」嘅概念，轉波速度隨時快過東望洋冠軍車手！<br><br>文：法拉李<br>攝影：陳偉強<br>Model：Ruby@BXMedia</p><p>入定波等你轉</p><p>早前我們已報道過EvoX外形大改及全新4B11MIVECTurbo引擎之特色，今日呢款半自動波版最大賣點就係三菱首個TwinCluthSST6前速+/-波箱，採用雙離合器設計，第一組離合器負責一、三、五及後波；第二組則負責二、四、六波段，運作概念為當你入一波起步時，第二組離合器已扣着二波Standby（但不會咬着齒輪，所以冇動力），所以彈指間便能呼應駕駛者入二波之需要，當你入了二波後，另一組離合器又會自動扣着三波，餘此類推。所以轉波過程相當敏捷，兼且順滑無瑕，整個過程天衣無縫，人手入波根本唔夠佢快，可謂完全打破自動波反應慢之定律。在試車前從未諗過三菱可以做出咁好嘅波箱，值得一讚！<br> 降檔拖波時電腦會自動補油，而且密齒比波箱轉波順滑，相信可以慳返唔少油錢。</p><p>引擎強勁　內櫳一般</p><p>4B11MIVECTurbo引擎運作暢順富線性，唔覺有TurboLag。Turbo加MIVEC亦令引擎力量平均分配到每個轉速，在任何一個波段都俾到你強勁加速感。新引擎在3,500rpm發揮43.0kgm扭力，嗰種加速力令你背脊無可能離開椅背！<br> 轉款後車身大一個碼，霸氣十足，好睇與否見仁見智，但我偏愛它紅襯黑，若跟車的18吋BBS合金軨改為黑色就更正！不過內櫳就要彈吓，除Recaro桶椅外，其他設備全部熟口熟面，差啲分唔出新舊有咩唔同。前排視野開揚，駕駛者亦可輕易調校出合適嘅坐姿。行李箱容量亦是一般，甚至有人可能會覺得細唔夠用，尾箱蓋亦給人過重的感覺。不過買得高性能跑車，都未必會介意呢啲小問題。</p><p>四驅系統　盡情入彎</p><p>在公路行車時感覺到車架剛性提升不少，行車舒適，雜音少，路噪胎噪亦很少，有別其他高性能跑車。當你轉用+/-及SuperSport模式後，EvoX好像完全被釋放出來；彎前一腳重Barke後用撥片連降兩檔，入彎的一刻像完全被扯入彎心，沒有轉向不足。放心盡油出彎，不需一秒車子便完成出彎動作；相信四驅系統在彎中擔起重要角色，令車身及四個輪胎好似行路軌一樣不偏不倚。<br> 不得不提新加的S-AWC電子設備。S-AWC系統將ACD、AYC、ABS及ASC統一管理，令車身在任何時候都保持穩定。當電腦感應到將發生轉向不足時，系統會增加後輪的動力分佈；令車身不致脫離原有軌迹。S-AWC亦能令你在彎中能夠提早加油，有幾多去幾多，完全挑戰你嘅膽量。</p><p>供款計算機</p><p>首期：$49,800<br> 利率：6%<br> 每月供款：$11,579（48期）<br> 註：以上數據僅供參考</p><p>規格</p><p>引擎：1,998c.c.直4DOHC配Turbo<br> 馬力：280hp/6,500rpm<br> 扭力：43.0kgm/3,500rpm<br> 傳動：6前速+/-波、四輪驅動<br> 查詢：環宇汽車（25200636）</p></body></html>