<html><header><meta charset="utf-8"><title>中環在線：唐雙寧「光大淨得子彈冇用」 - 李華華</title></header><body><h1>中環在線：唐雙寧「光大淨得子彈冇用」 - 李華華</h1><p>光大銀行重組懸而未決，較早前光大集團同中央匯金投資，就匯金入股光大銀行一事達成協議，聽日（28號）光大銀行就會開股東大會，睇吓呢個匯金注資方案能唔能夠通過，通過咗，光大銀行嘅重組先可以繼續。<br> 《中國證券報》早幾日訪問咗前銀監副主席、現任光大集團董事長唐雙寧，佢用咗個好生鬼嘅比喻，形容光大改革嘅複雜性，佢話：「國有商業銀行是國家注資的，『子彈』上膛即可發射；光大係股份制，淨係得『子彈』唔掂，仲要絕大多數股東同意。」<br> 自從受命到光大，唐雙寧負責重組內地首家金融控股公司，可謂挑戰重重，佢形容，「光大是聯合國，我是聯合國秘書長。」原因係光大嘅公司股權結構複雜，透過持股或者聯營持有百幾家公司，佢仲好幽默咁將光大銀行比作美國，至於光大證券就係英國。<br> 不過，乜都係假，對於唐雙寧嚟講，埋身挑戰就係聽日光大銀行股東會，所以即使接受訪問，佢都不忘「拉票」，游說光大銀行股東，「重組後，蛋糕做大咗，老股東雖然比例縮小，但權益會增加。」</p></body></html>