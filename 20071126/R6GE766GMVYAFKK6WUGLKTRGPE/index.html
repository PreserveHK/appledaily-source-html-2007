<html><header><meta charset="utf-8"><title>中石油博A見底H反彈</title></header><body><h1>中石油博A見底H反彈</h1><p>噚日油股發威，九龍塘楊小姐亦推介中石油（857），佢建議現價可入貨長揸。中石油H股一個月前曾經升到去近20蚊嘅歷史高位，連股神畢菲特沽貨都一於照升，都係博一個「回歸」神話，點知A股上咗市之後，股價係咁跌，H股都無好過。但係楊小姐一於無有怕，「中石油A股係咁跌，H股呢幾日反而好硬淨，14蚊個位都跌唔落。如果（中石油）A股唔再跌，咁我好相信H股嘅反彈力度就會更強。」</p><p>H股硬淨　14蚊跌唔落</p><p>事實上，中石油H股近期都開始唔係點跟A股走，中石油A股噚日跌咗成2.4%，收33.76元人民幣，再創上市新低；但H股尾市就越戰越勇，收15.14蚊，升咗6%。<br> 楊小姐話中石油嘅油田遍佈世界各地，內地掀油荒，國際油價又急升，前景當然看好。佢仲係正股14蚊左右入咗隻好短期嘅call輪（9089），呢隻輪下個月就到期，佢博中石油半個月內大反彈，咁隻輪嘅爆炸力就真係無法估計咁厲害咯。<br> 不過，翁世權就提醒楊小姐，「如果中石油跌番去12蚊，呢隻輪就真係會跌得好急㗎！甚至可以瞬間消失。」點知楊小姐原來好勇，佢話：「玩輪都預咗allornothing（孤注一擲）！」</p><p>輪商有陰影　引伸波幅挫</p><p>翁世權都話，呢排啲輪「縮晒水」，引伸波幅跌得好犀利，「都係怪前排升得太癲，搞到輪商沽貨都沽到驚。」佢建議，「如果揀番啲有防守能力嘅輪，揀出年五、六月到期嘅會好啲。」<br> 孫柏文都對中石油看高一線，「內地油荒持續，加價壓力大；國際油價上半年大升，中石油都應該執唔少；如果等到中石油出年三、四月出業績呢，我睇好佢可以升穿20蚊㖭！」</p><p>泓鋒國際（2309）<br>消息股當窩輪炒</p><p>今年港股大升，激發散戶冒險精神，荃灣網友陳先生就買咗一隻消息股泓鋒國際（2309），佢話：「喺11月頭，0.83蚊價位買入，諗住佢有收購概念，買咗英國伯明翰球隊，對股價有刺激作用，博佢由高位跌落嚟有反彈。」點知泓鋒嘅股價一沉不起，昨日收市0.51蚊，比7月中1.84蚊高位，跌超過七成。</p><p>要止跌　還看伯明翰</p><p>既然買泓鋒係因為佢買伯明翰，孫柏文問：「陳生，你有冇睇波嘅習慣？」陳先生回應：「間中啦，好似伯明翰近輪嘅表現唔係咁好。」孫柏文話：「買呢類股票最緊要睇球隊嘅表現，同埋門票收入；如果球隊踢得差，就要諗吓走咗佢喇。」<br> 孫柏文講嘅係基本因素，不過，陳先生就話當泓鋒係窩輪咁炒，因為泓鋒今年嘅股價，十足窩輪咁，由毫子股炒到過1蚊，再跌番落幾毫子。<br> 翁世權就提醒陳生：「買泓鋒唔可以當窩輪咁炒，窩輪有莊家，𠵱家嘅投資策略，最緊要睇股票嘅流通量，如果掛牌買貨量減少，投資者就要小心。」家陣泓鋒仲未完成收購伯明翰球隊嘅交易，上個禮拜主席楊家誠開記招，先話獲准延遲收購限期至下個月31號喎，泓鋒股價幾時先見底？等完成收購先再講啦。</p><p>中交建（1800）<br>短炒揀新輪避蟹貨</p><p>散戶同國際投資者都虎視眈眈嘅中國中鐵（390），𠵱家做緊公開招股，睇嚟中籤率都唔慌高得去邊。將軍澳Michael就建議大家，諗吓隻有影子概念嘅中國交通建設（1800）。佢話中交建最高曾經去過25.4蚊，雖然噚日已經升咗成4.7%，但佢認為仍然有機會再上。Michael預計，如果周一美市造好，就會追入，炒短線睇一個月。</p><p>中鐵影子股</p><p>翁世權就話，除咗要留意中鐵上市後，投資者會唔會由中交建換馬去中鐵之外，如果係買輪就更加要小心，因為中交建係20蚊頭，係行使認購證蟹貨聚集最多嘅地方，特別係喺18蚊炒上嚟嘅時候。佢建議Michael，如果想短炒，應該揀啲新輪，避開一啲兩三個月前累積落黎嘅中交建蟹貨輪。</p><p>有利集團（406）<br>股價未反映堅料</p><p>長沙灣區小姐問有利集團（406）情況如何，區小姐話：「佢停牌停咗幾日啦！」原來區小姐喺1.88蚊買入，𠵱家收到消息，有利賣咗旗下銅鑼灣快捷假日酒店，想問吓主持及嘉賓呢隻股嘅前景。<br> 孫柏文解釋：「投資界有句說話，Buyontherumors，sellonthenews，佢停得牌即係news係堅。」不過既然news成真，孫柏文覺得可能有沽壓，區小姐滿懷希望：「股價應該未完全反映好消息。」<br> 翁世權表示：「隻股停咗牌，現時無咩可以分析。除了消息，仲要靠自己對公司行業及物業是否熟悉。」孫柏文補充，要留意公司如何利用套現得來的資金：「有好多大股東唔係點錫啲小股東。」</p><p>恒指法興call輪（4994）<br>大市反彈仲有水位</p><p>網友阿聰睇好後市，推介恒指call輪（4994）。呢隻輪噚日收市報0.215蚊，升咗成24%，最高更見過0.217蚊。<br> 阿聰睇好後市嘅主要原因，係認為恒指由32000點跌落嚟，累積差唔多有成6000點跌幅，𠵱家入市應該仲有水位，期望今個禮拜恒指發力，反彈去29000左右。<br> 阿聰話，喺兩毫子買入4994，目標價睇兩毫半，入市時間係噚日朝早：「因為見裂口高開，通常會落番少少，畀人買吓貨先。」<br> 翁世權讚阿聰「入得幾準」，更話：「如果持有兩個禮拜，咁隻輪嘅溢價，就應該影響唔大。」<br> 阿聰滿有信心咁話：「我睇好下周美國減息，股市有得升，雖然今日大升，不過成交唔算多，唔排除係一次反彈。」無所謂啦，今個禮拜都可以炒住先呀！</p><p>今日嘉賓：亨達集團研究部董事黃敏碩</p><p>每日收市後4:30pm<br> <br> 想搵名家教路，請登入以下網址<br>  http://appledaily.atnext.com/jp/finance登記 <br> 成功參與節目者，有機會獲贈禮品<br> <br> 歡迎Phonein28698262<br> <br> ＊以webcam參與節目者，可額外獲贈KFC$100現金券</p></body></html>