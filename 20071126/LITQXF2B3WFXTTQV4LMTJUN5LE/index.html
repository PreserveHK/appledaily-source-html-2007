<html><header><meta charset="utf-8"><title>法拉落場　先打未來Game</title></header><body><h1>法拉落場　先打未來Game</h1><p>08年高清遊戲，想必繼續成為XB360與PS3兩者之爭！但「亞洲遊戲展」（AGS）尚未舉行，XBOX已搶先公佈今年底以及08年初嘅大作，其中「東京遊戲展」（TGS）兩大巨作：《LostOdyssey》和《NinjaGadien2》均在本港作首度曝光，最快12月有得玩。同日，靚女陳法拉更現場試玩《AceCombat6》，拎住隻專用射擊手掣嘅法拉，明顯玩得投入兼有Feel，十足親自落場打真軍咁喎！<br><br>記者：陳國輝　攝影：陳盛臣</p><p>身為《AceCombat6》代言人，法拉即場開戰撐到底！<br> </p><p>現場實況
</p><p>《LostOdyssey》中文介面　先曝光</p><p>遊戲中文名叫《失落的奧德賽》，真如其名，各大傳媒嚟到會場認真感受到一股莫名嘅「失落」感。事關同上次TGS一樣，今次也不設任何試玩，只得一段Demo俾大家止住咳，對兩大製作人口博信及井上雄彥嘅Fans嚟講，點都有啲失望！不過，會場播放嘅片段就加插專為港、台兩地而設嘅中文介面，主角中文名勁「洋化」，男主角叫凱姆（Kaim），女主角叫瑟絲（Seth），如果可以嘅話，寧願用番英文名冇咁老套。另外，現場仲播放一段華麗嘅戰鬥動畫，喺大銀幕之下欣賞，電影感特別強烈。<br> XBOX方面指，中、日版本嘅推出時間都唔同，心急人不妨先玩住12月6日推出嘅日文版；中文版則於明年初發售，日期未定。&#13;</p><p>PROFILE</p><p>開發商：Mistwalker/Artoon/Microsoft<br> 類型：RPG<br> 遊戲人數：1人<br> 語言：中、英、日<br> 發售日期：12月6日</p><p>《NinjaGadien2》睇Trailer　勁血腥</p><p>記得第一集《NinjaGadien》分別推出過XB360及PS3版，但今次有啲唔同，皆因遊戲將由《DeadorAlive》金牌製作人板垣伴信，以及開發商TeamNinja共同開發，變相成為XB360獨腳戲！跟《LostOdyssey》一樣，現場不設任何試玩，但呢條Trailer嘅血腥廝殺情景，例如主角使用大鐮刀將敵人劈開兩半、用手上鐵爪撕破對方頭顱等，均叫人拍爛手掌；另外，上集被玩家喪用嘅武器，今集依然玩得番，而且仲改良咗，嫌上集唔夠殘忍嘅話，今集認真要試吓。不過推出日期未定，相信最快要明年初先可以同大家見面。
</p><p>PROFILE</p><p>開發商：TeamNinja<br> 類型：Action<br> 遊戲人數：1人<br> 語言：日、英<br> 發售日期：08年初&#13;</p><p>現場試玩大作<br>《DevilMayCry4》</p><p>呢集唔再由系列主角Dante擔正，變成擁有「惡魔之右腕」嘅年輕戰士Nero，佢將會喺城塞都市Fortuna與惡魔展開大激鬥。<br> 發售日期：08年1月</p><p>《KingdomUnderFire:CircleofDoom》
</p><p>最初由PC移植落XBOX，𠵱家出到第2集，除繼續結合動作、角色扮演和戰略於一身，更加入自動生成系統，令戰鬥更真實。<br> 發售日期：07年底</p></body></html>