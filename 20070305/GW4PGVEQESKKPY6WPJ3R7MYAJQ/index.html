<html><header><meta charset="utf-8"><title>Wasabi煮菇　酸酸哋唔攻鼻</title></header><body><h1>Wasabi煮菇　酸酸哋唔攻鼻</h1><p>上兩星期是農曆新年，不停食到肚腩現晒形，脂肪超晒標，是時候要食番清淡啲。若日日要食青菜就太寡喇，不如食菇菌類，好味又有益之餘，煮法亦非常創新，原來用芥辣煮菇，一啲都唔攻鼻，味道酸酸哋，令人胃口大增。弊！啱啱先話食番少啲嘢㖭！<br><br>記者：梁學文　<br>攝影：譚盈傑　<br>Model：Cat、Hidy</p><p>菇菌助回復體質</p><p>新正頭係咁食，體重好似新年前恒生指數係咁升，着褲都唔使用皮帶，所以食菇菌類做的菜就最適合，一來唔怕肥，二來又可以回復體質，海景軒大廚梁師傅話：「新年個個食到飽晒，脂肪含量超標，膽固醇又高，對身體唔係幾好，所以我就諗住用菇菌做菜，食得健康啲。而且菇菌類嘅菜有益又好味，好似老人頭菇，味道一流之外，仲可以引出胃口，食滯咗或者食慾不振就最啱。大吃大喝完幾個禮拜，係時候要調理一下。」
</p><p>雲南菇品質保證</p><p>雲南山多，屬於山區地帶，而且濕度高，陰陰涼涼最適合菇菌類的生長，今次菇菌菜用的菇菌，全部來自雲南，梁師傅說：「雲南係菇菌類嘅溫室，地理環境同氣候好適合種植菇菌。雖然菇菌嘅價錢未必可以同歐洲嘅比較，不過就勝在產量豐富，品質亦有保證。」今次的菇菌菜除了有一般常用的茹菌之外，還有一些特別的品種，好似澳洲菇、老人頭菇同黑塊菇等。</p><p>菇菇小檔案
</p><p>黑塊菌：有助增強食慾，口感似冬菇。</p><p>澳洲菇：味道比普通的冬菇深沉，肉質厚，腍中帶爽。</p><p>老人頭菌：香味比較重，味道亦夠濃，有助增強體質，對頭髮生長亦有幫助。</p><p>虎掌菇：高血壓人士最適合，因為有降血壓功效。
</p><p>羊肚菌：價錢比較貴，味道濃，最好夾肉類。</p><p>奶油菇：菇味唔算重，不過就夠爽口。
</p><p>1.日式青芥靈芝菇$88
</p><p>先將靈芝菇炸一炸，再加入Wasabi撈勻，中日合璧，味道好特別。煮過的Wasabi無攻鼻的感覺，反而有一種淡淡的清香，味道酸酸哋，更加引出胃口。靈芝菇味道比較淡，配濃味的Wasabi汁好夾，先是Wasabi的味道，咬多兩啖，淡淡的菇味自然滲出。</p><p>2.鮑汁燜原隻澳洲菇$158</p><p>澳洲菇似塊扒，其實係特大冬菇，味道比一般的冬菇更重。師傅用豬肉、冬菇、葱同馬蹄等材料，釀入澳洲菇之中，然後再加入蒜頭同蠔油一齊燜。入口有多重口感，用了馬蹄就更爽口。</p><p>3.鳳凰老人頭菌$148
</p><p>用雞蛋包住老人頭菌同碎牛肉一齊蒸，蒸完再煎，工夫雖多，不過口感同味道唔錯。老人頭菌煎過，更加香口。老人頭菌入口菌味好重，帶些少甘苦味。
</p><p>4.碧玉虎掌羊肚菌$168</p><p>白色的是芙蓉，即係蛋白，味道清淡配菌味重的虎掌菌同羊肚菌就最好。虎掌菌味道好重，要花時間燜，入口稍似木耳。羊肚菌貨源少，比較矜貴，味道亦較濃。</p><p>5.黑塊菌焗雞$268/全隻</p><p>師傅用亁葱同黑塊菌醃雞，醃1個鐘左右就入爐焗，讓雞肉吸收到黑塊菌的味道。食的時候，記得要蘸些雞汁，味道就更上一層。</p><p>睇路搵食</p><p>海景軒（27312883）<br> 地址：尖沙嘴麼地道70號海景嘉福酒店B2層<br> 座位：100個<br> 營業時間：11:30am-3pm、6pm-11pm</p></body></html>