<html><header><meta charset="utf-8"><title>金手指：第一膠黨「公民黨」 - 孫柏文</title></header><body><h1>金手指：第一膠黨「公民黨」 - 孫柏文</h1><p>今日，孫柏文要向黃大仙區議會「龍星選區」嘅選民致敬。<br> 好多人話，特區市民喺區議會選舉層面上，只會關心邊個候選人「做到嘢」、邊個搞嘅蛇宴最好食，而唔會理啲「崇高」嘅價值觀。喺禮拜日嘅區議會選舉，黃大仙區嘅龍星選民就徹底將呢個信念打破。因為從佢哋嘅選票，我聽到佢哋維護言論自由嘅堅定訴求。</p><p>言論自由勝一仗</p><p>喺龍星選區，重要嘅唔係邊個贏咗，而係邊個輸咗。當日，喺龍星輸咗嘅候選人，就係現任公民黨立法會議員譚香文。<br> 咁點解佢會輸？大家問心一句，譚香文做咗咁多年立法會議員，你哋最記得佢做過嘅係乜？冇錯！就係搭地鐵時聽到有人講粗口，譚議員跟住去報警，而差佬真係拉咗嗰位仁兄。講粗口都係言論，你去報警即係希望政府箝制言論自由。<br> 所有由有言論自由，最後去到冇言論自由嘅地方，政府都係向啲例如粗口嘅言論開刀先。到啲市民習慣政府有「選擇性」禁止言論自由嘅權力之後，政府就會逐步將僅有嘅空間窒息，呢啲就係李柱銘經常提醒市民嘅「溫水煮蛙」現象。講粗口都要報警？譚香文正硬膠。龍星區選民好嘢！<br> 咁譚香文就輸咗。不過噚日，佢同立法會議員梁家傑就為咗選舉日發生過嘅事報警。事發當日，譚香文同梁家傑就企喺「禁止拉票區」入面。我好想問，選舉日，一個候選人同佢嘅「明星級」黨友企喺「禁止拉票區」裏面，究竟做緊乜？</p><p>知法犯法博打咩</p><p>我知！我知！佢兩個一定喺到玩緊「特異功能」。發功望住啲選民係咁話：「你睇我唔到！你睇我唔到！」點知功力唔夠俾人見到，就俾啲支持言論自由嘅人重重包圍住。咁大家要記得，支持得言論自由嘅人，好多時都會身體力行，將自由發揮得淋漓盡致。<br> 梁家傑自己都承認冇打人嘅情況出現，不過就話有人「出示拳頭」，所以有足夠嘅理據去報警。孫柏文同梁家傑一樣，當然強烈譴責任何「出示拳頭」去恐嚇選舉對手嘅人，所以今日為大家提供一張圖片。大家睇完之後，相信為特首曾蔭權嘅人身安全，即刻去報警！<br> 金手指網誌： http://phatdat.blogspot.com </p></body></html>