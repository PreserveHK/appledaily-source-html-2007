<html><header><meta charset="utf-8"><title>金手指：一嚿嚿現金買美地產 - 孫柏文</title></header><body><h1>金手指：一嚿嚿現金買美地產 - 孫柏文</h1><p>今年8月，正當因次按爆發嘅金融危機去到最危險嘅時候。花旗國最大按揭中介公司Countrywide，一夜之間通知所有應承提供信貸額嘅商業銀行，Countrywide會攞盡錢，借爆個額。佢大大聲話借爆額，肯定唔係好事。難怪當時仲好口硬嘅伯南克，突然將貼現率discountrate減0.5厘。<br> 所以間Countrywide唔掂，最驚嘅一定係借咗錢畀佢嘅銀行。啲銀行為求保住佢，一定全力救佢。其中Countrywide最大債主，就係美銀BoA。當時，美銀以18元一股，用20億美元入股Countrywide。Countrywide股價由5月嘅40元，跌到8月嘅20元。美銀入股消息一出，Countrywide股價升到22元。<br> 好多人當時大讚美銀不單止有義氣，仲有眼光，以平價入股。前晚，Countrywide股價跌過一成，見過9元，比美銀入股價平50%。短短4個月，美銀冇咗10億美元。<br> 其實，Countrywide跌咁多，係政府搞出嚟，不過，私有咗嘅按揭債券公司房貸美FreddieMac，前晚宣佈輸咗好多錢。輸到話要將派息大減，同埋要大量集資。累到佢嘅姊妹房利美FannieMae，都大跌。</p><p>按揭債券公司跌價</p><p>基本上，如果借款人、借款額同物業都符合規定，Countrywide呢啲按揭中介公司，放債畀人做按揭之後，就可以將按揭賣畀房貸美同房利美。所以除咗次按等唔合規格嘅按揭之外，房貸美同房利美差唔多壟斷按揭市場。<br> 大家可能會問：「點解啲按揭中介公司一定賣畀房貸美同房利美呢？」因為佢哋出價最高。佢哋可以出最高價，係因為市場覺得政府生得佢哋出嚟，出事時一定救。問題就係，房貸美同房利美真係出事。第一個作用就係按揭市場會完全停頓。到時候，你話花旗國樓市會點？唔通要學深圳市民，一嚿嚿現金先至可以買？<br> 金手指網誌： http://phatdat.blogspot.com </p></body></html>