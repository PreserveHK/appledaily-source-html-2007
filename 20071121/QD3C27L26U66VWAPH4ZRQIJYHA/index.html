<html><header><meta charset="utf-8"><title>VAIO示範　電腦，係圓嘅</title></header><body><h1>VAIO示範　電腦，係圓嘅</h1><p>電腦呢個字好「Tech」，如果盲舂舂走去問Sony，佢可能話：「早就冇推出喇喎！」但查實旗下嘅VAIO系列一直玩同曲異夢，你覺得Desktop太專業、太笨重？外表可以重新改造！即將於11月底推出嘅TP1G，便衝着一句「TVSidePC」而來，將呢個「月餅罐」放喺電視機隔籬，就成為家居裝飾一分子，再配搭一遙控多功能的簡單操作，也難怪小孖女都搶住呢件玩具嚟玩！<br><br>記者：陳國輝<br>攝影：陳盛臣</p><p>似月餅盒<br>純白色易襯傢俬</p><p>「桌上型電腦」──聽個名，似乎非放電腦枱上不可！錯，VAIO可以老實答你。TP1G既唔係正方，更唔係長方，佢圓得嚟似個月餅盒，成份禮物咁，細路仔實鍾意。而佢最妙之處，係機身嘅弧度曲面隱藏住好多Multi-media裝置，例如㩒咗個掣，機前便彈出DVD光碟盤；而下方有個小櫃桶，尾指一拉會發現兩個USB位、MemoryStick卡槽和SD卡槽；機背更配備一組HDMI、光纖以及AV等輸出位，咪睇少一部「月餅盒」咁細嘅電腦，裏面原來隱藏住咁多機關，妙！<br> </p><p>配HDMI駁高清AV睇靚啲</p><p>講到最強之處，首選係「入屋」裝置！稱得上「TVSidePC」，就唔止齋講家居擺設咁簡單。其實，TP1G毋須接駁任何電腦芒一樣用得，只要經HDMI輸出至高清電視，就可顯示出1080P畫面；另外，TP1G仲提供娛樂專用嘅WindowsMediaCenter，只要㩒吓遙控器上嘅WindowsIcon，電視畫面即轉至多媒體播放介面，可播放及燒錄DVD、睇相、聽歌，甚至加多$100優惠價購買TVTurner，就可以預錄電視節目！比較可惜係，雖然TP1G提供高清輸出，但唔支援Blu-ray制式，睇片少咗樂趣。</p><p>記招現場</p><p>PROFILE</p><p>處理器：IntelCore2DuoT5500（1.6GHz）<br> 記憶體：1GBDDR2SDRAM<br> 作業：WindowsVista<br> 硬碟：500GB<br> 光碟機：DVDDoubleLayer<br> 介面：4×USB2.0、i.LINKS400、HDMI輸出、MemoryStick/SD記憶卡槽、光纖輸出<br> 體積：270×91×270mm<br> 重量：3.7kg<br> Sony（23452966）</p><p>VAIO入屋事件簿</p><p>新成員TP1G推出之前，VAIO早就有同類型入屋AV產品面世，佢哋唔單止功能啱小型家庭，擺喺幾百呎房仔仲可以當埋裝飾㖭！</p><p>拎住周屋走</p><p>型號為LJ15G，雖然具備15.4吋芒和5.3kg重等Desktop的規格，但勝在可拎住四圍走，十足Notebook咁款，出廳入房任你點玩。</p><p>床頭播歌王
</p><p>好多人瞓覺前好鍾意聽吓收音機或者純音樂，呢部WA1細細部放喺床頭夠晒方便，最正係用無線接駁，放喺邊處都得。</p><p>窗台電子畫</p><p>潮流興電子相架，LM18G掛牆又得，座枱亦得！佢仲配備IntelCore2DUO處理器、250GB硬碟、19吋芒以及TV功能，仲可睇埋電視。</p></body></html>