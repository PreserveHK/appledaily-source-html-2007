<html><header><meta charset="utf-8"><title>投資部落：黑色星期五　好股有冇好報？</title></header><body><h1>投資部落：黑色星期五　好股有冇好報？</h1><p>港股近排屢創新高，今日係黑色星期五，有網友開始擔心，會唔會就係今日個市出事，ymancwm仲搞咗個投票，問大家信唔信邪，結果認為大市會升超過100點嘅人佔咗一半；認為會升，但唔超過100點嘅就有8%；認為冇升跌或者係咁易跌少少嘅分別有4%；會跌多過100點嘅就有三成半（見圖）。</p><p>贏錢贏到癲</p><p>G-Turn認為：「黑色星期五……跌！」starcube168就話：「大跌300點。」不過，lovejimmy9394反而話：「7月13日，升713點啦！」coral1312就認為係就係黑色星期五，不過係「大戶嘅黑色星期五」！fvv更加話：「升幾十點囉，咁黑，最多升少啲囉。」<br> 升少啲都算係黑？散戶真係贏錢贏到失去理性。&#13;</p><p>貪勝不知輸</p><p>不過，唔係個個散戶都失理性嘅，上証行長就話：「提提你，港股已到警戒線，因為身邊大部份玩咗好多年股票嘅朋友，都陸續減磅，大約揸住組合一成，我都減剩少少，你決定咗未？」<br> 同上証行長一樣諗法嘅仲有johnnyC，「我都覺得炒股要居安思危，𠵱家個市，好多人已經贏錢贏到唔記得輸錢時嘅痛。」佢仲話已經由炒股轉做月供股票，「我已經展開我月供之旅，第一站中石油（857），長線持有；幾手利記（637）、中糧（606）長揸，直到永遠，阿門！我深信好股有好報，長揸有着數！」<br> 個市係咁升嘅時候，你唱反調，結果好明顯，好似sslhk就回應：「冇人會信你講㗎，個個贏緊錢，個個都想贏多啲。」timtimtim168更大唱反調：「聽日就爆升，吹咩！」<br>  http://www12.discuss.com.hk/viewthread.php?tid=4712275&amp;extra=page%3D6 </p></body></html>