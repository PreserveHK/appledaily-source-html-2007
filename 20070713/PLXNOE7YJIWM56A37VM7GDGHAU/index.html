<html><header><meta charset="utf-8"><title>Car通：新奇事橙　FairladyZ</title></header><body><h1>Car通：新奇事橙　FairladyZ</h1><p>淑女豈會貪新鮮<br><br>日產Fairlady（淑女）系列，憑住優美線條同雙座位辣跑本色，早在七十年代已迅速崛起，發展到今時今日，外形上雖不致有重大改變，不過喺馬力輸出、運動化調校上，已經越出越勁，車仔細細但高達3,498c.c.，一般人實在難以駕馭呢位淑女！<br><br>記者：徐影龍<br>協力：鄭達基、黃子偉<br>攝影：譚盈傑<br>演出：Sukie@FREEZE<br>服裝提供：breadnbutter<br>化妝：王穎<br>髮型：PatrickChan@HAiR</p><p>喜歡原版優雅型格</p><p>除咗更型更靚嘅FairladyZ系列出現外，更有官方改車公司Nismo嘅特別版登場，全車加晒碳纖裝飾、Momo軚環、短波棍等Sport版特色，但我嫌Nismo版過份做作，失去「淑女」本身優雅＋型格嘅風采，反而今日呢架「純正血統」更合我心水，尤其內櫳以粉橙色桶椅配黑色車廂，色調配搭出奇地柔和舒服。<br> 引擎、波箱等跟Nismo改裝版一樣，故性能上可算毫不輸蝕；280匹馬力，筆者喺入聖士提反灣途經嘅香島道一段，稍踏油門快放，其瞬間爆發力已令我相當得心應手，剔除單程慢車、塞車情況，喺連續彎特別多嘅山路上，都可盡情扭彎，而且手波操作始終得心應手啲，一大段彎路上不斷2波、3波中上上落落，操控感爆晒燈，對筆者嚟講可算久違了的揸車樂趣！</p><p>一個美麗的幻想</p><p>Specification</p><p>引擎：3,498c.c.V6DOHC<br> 馬力：280ps/6,200rpm<br> 扭力：37.0kgm/4,800rpm<br> 傳動：6前速手波，後輪驅動<br> 0-100km/h：5.9秒<br> 極速：250km/h<br> 車輛提供：富利堡（28776700）</p><p>爛玩星Sukie</p><p>上個禮拜影過女子組合FREEZE嘅陳樂榣（Aelly），今日輪到石詠莉（Sukie）上陣。大家咪睇佢上鏡成熟斯文，實則乃活潑爛玩星一名，每當攝影師換電、度構圖等空檔，Sukie就會做一大堆鬼馬動作，如扮機械人、四圍彈，甚至同人猜枚等，相當之好動，最意外是鏡頭前絕對專業，識得自我換Pose兼表情十足。<br> 同佢講開揸車，小女子居然有棍波貨Van牌，仲識得講拖波掟彎、點同的士佬鍊等，認真唔簡單！</p><p>50人製作花絮</p><p>要影夕陽靚景，有同事提議赤柱聖士提反灣，卒之一行人殺落去由朝影到晚。唔係講笑，現場真係有成50人喺度搭景、封路同Set燈，仲有差人到場昅到實，相當大陣仗！不過當然唔係我哋隊Crew啦，只係撞正人哋拍戲，大家齊齊爭景影相啫。</p></body></html>