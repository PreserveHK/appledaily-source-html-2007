<html><header><meta charset="utf-8"><title>型事專輯1：新潮區崛起</title></header><body><h1>型事專輯1：新潮區崛起</h1><p>要一條龍行街shopping，除了加連威老道、百德新街外，仲有邊度好去？銅鑼灣近年又發展多一個潮舖集中營──耀華街。估唔到一條咁短嘅街，就聚集咗二十多間潮流服飾店，時裝、皮鞋、手袋、飾物統統搵到，且間間主打不同地方的貨品，如日本、中國、法國甚至本地都有，國際口味得很。想買潮服和特別飾物，此處正是新興的購物熱點。<br><br>記者：葉雪芯　<br>攝影：楊錦文、陳盛臣<br>Model：Gigi、Fiona@PureModel</p><p>靜中帶旺</p><p>耀華街本來係一條平凡嘅小街道，從前以酒吧居多，不過因為銅鑼灣區開設了一些單棟式商業大廈，令很多地舖酒吧搬到樓上；加上耀華街位處人流最多嘅時代廣場後面，靜中帶旺，是以吸引不少型格小店在此處開業，令耀華街變成舊中帶新，中西合璧之地。現時整條街大約有二十多間潮流服飾小店，不少更是樓上舖，是尋找特色潮服的必逛之地！<br> </p><p>01本地薑玩質料mix&amp;match&#13;</p><p>Groovy係本地時裝設計師Fanda嘅自家品牌，成立4年，並無讀過時裝設計的她，自小便對時裝感興趣，更特地由製首飾轉為全身投入時裝設計中。Groovy於4年前搬上舊唐樓樓上，主攻少女路線喜愛玩mix&amp;match質料，今個春夏裝以碎花同波點為主，設計簡約中帶細緻。對於選擇在耀華街開店，Fanda話：「最初覺得呢度舖租比較平，而且樓上舖地方又大。估唔到後來條街慢慢變成另一個時裝集中地，𠵱家有唔少人行完TimeSquare，都會過嚟睇睇。」</p><p>Groovy（25728738）<br> 地址：勿地臣街18號1/F</p><p>02大阪品牌夠獨家
</p><p>香港唔少女仔都對日本品牌情有獨鍾，專賣日本大阪品牌嘅時裝店Unison1年前於耀華街一棟商業大廈樓上開店，以售casualwear為主，走型格少女路線。日本老闆娘Sachiko來港已經七、八年，年前發現香港人特別喜歡日本品牌，所以決定在香港創業，將家鄉大阪品牌帶到香港：「我呢度每個月都有新貨返，除了零售仲會做批發。其實大阪嘅服裝品牌經常上日本潮流雜誌，希望香港人唔好淨係識Bape、undercover呢啲裏原宿品牌啦！」</p><p>Unison（21470488）<br> 地址：耀華街丹納中心12A</p><p>03上海名牌襲港
</p><p>都話耀華街係卧虎藏龍之地，就連國內頭號潮流設計師王一揚都在這裏落腳。ZUCZUG係國內近年著名潮流品牌，02年由王一揚於上海成立，在國內已有40幾間分店，連內地新聞女主播陳蕾都是顧客，耀華街這間就是該品牌04年進軍香港的第一間店舖。ZUCZUG的服裝全屬原創，喜用特別物料如塑膠、反光布等做衫，愛玩簡約色調，且每件衫只得一種顏色，都算有格。
</p><p>ZUCZUG（25746088）<br> 地址：耀華街25號地下3號舖</p><p>04法式風情
</p><p>在耀華街的另一角，出現了一間開業3年，以白色裝潢為主、甚有歐洲小店風味的PinkMartini。店內售賣的主要是法國潮服為主，以大膽、不規則cutting和獨特details見稱，藝人周麗淇都是粉絲。今季店舖還入了不少以女性為主題的貨品，如女性頭像printingtee，啱晒大女人主義嘅fans。</p><p>PinkMartini（25741498）<br> 地址：耀華街3號地下2號舖</p><p>耀華街有乜好？</p><p>幾有特色嘅一條街，比外面的舖頭有型格，不過價格偏貴。</p><p>以前嚟係去酒吧，後來發現呢度好多嘢買，gaz嘅手鏈設計幾有創意。</p><p>呢度商品幾集中，最重要係款式無咁一般，夠獨特。</p><p>嚟耀華街好有驚喜，估唔到原來呢度有咁多唔同特色嘅舖頭。</p></body></html>