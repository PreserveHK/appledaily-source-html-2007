<html><header><meta charset="utf-8"><title>遊戲達人：廁所關門泵橙汁<br>玩殘賤兔　RaymanRavingRabbids</title></header><body><h1>遊戲達人：廁所關門泵橙汁<br>玩殘賤兔　RaymanRavingRabbids</h1><p>響Wii上玩到反轉嘅賤兔，最近走上XB360繼續瘋癲，《RaymanRavingRabbids》保留70款特色迷你遊戲，跳鐵鏈、廁所關門、橙汁射賤兔，玩法極盡變態！<br>記者：許福合</p><p>挑戰競技場</p><p>同Wii一樣，玩家化身Rayman，進入兔仔話晒事嘅世界，挑戰「搞鬼」競技場完成大測試，救回朋友。<br> 競技場特色係有4細1大出口，玩家需要通過4個細門內兔仔對你考驗，先至有機會挑戰關卡，關卡難度當然比較高，不過完成後就會得到一個廁所泵，Rayman終極目標就係收集足夠廁所泵，逃出生天再救走朋友！<br> 聽落容易，做就難喇，數一數，關卡數量超過10多個，都幾考玩家耐性，好彩遊戲變化多，玩唔厭！&#13;</p><p>70款迷你遊戲</p><p>《RaymanRavingRabbids》特色係有超多迷你遊戲，總數超過70款，當中有跳舞、踢波、跳繩、打保齡同認錯處等，今次XB360版更有新搞作，透過專用視像鏡頭去操控Rayman，雖然玩法無Wii咁自由，不過都值得一試。</p><p>上網睇又玩</p><p>見到兔仔們咁可愛，除咗可以響XB360上搵到佢，仲可以上網下載多款Wallpaper牆紙，幫你Desktop換上一個新花款，換完牆紙記得去遊戲區玩埋迷你遊戲，雖然無電視版咁精采，但都叫做過癮。
</p><p>迷你遊戲一覽<br><br>泵橙汁</p><p>成堆兔仔衝埋嚟，快啲將橙汁射入佢潛望鏡內，甜死佢！</p><p>跳鐵鏈
</p><p>要跳到指定次數先過關，不過兔仔好奸，中途會搵嘢擋住你視線，影響你節奏。
</p><p>畫公仔</p><p>兔仔想啲乜，你就要畫出嚟，似唔似就由兔仔作評判喇！
</p><p>廁所關門</p><p>4隻兔仔4個廁所，目標係唔准兔仔走出嚟，門一開就要大力關上。</p><p>遊戲故事</p><p>《Rayman》系列由1995年開始畀Rayman擔正做主角，而去到最近Wii同XB360版就一反傳統，配角兔仔比Rayman更搶鏡。故事講到Rayman身處嘅世界，兔仔一向被欺負，有日兩者角色互換，兔仔決定要大報復，更捉去Rayman朋友，放人條件就要Rayman響競技場勝出。<br> <br> 網址： http://raymanzone.us.ubi.com/ravingrabbids/index.html </p></body></html>