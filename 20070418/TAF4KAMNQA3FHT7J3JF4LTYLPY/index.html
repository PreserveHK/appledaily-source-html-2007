<html><header><meta charset="utf-8"><title>馮仁昭四圍超：劉青雲出爐影帝慶功陷雷區 - 馮仁昭</title></header><body><h1>馮仁昭四圍超：劉青雲出爐影帝慶功陷雷區 - 馮仁昭</h1><p>劉青雲憑電影《我要成名》成為出爐金像影帝，前晚佢同老婆郭藹明去西貢撐枱腳慶祝，離開時青雲見店外滿地狗屎，嚇得大叫：「嘩，小心呀！」有好多市民一見青雲就恭喜佢得獎，真係民心所向嘅影帝。<br> 青雲好開心咁多謝人，不過轉頭有記者問佢兩公婆會唔會趁高興生番個BB，青雲有啲唔耐煩咁話：「夠喇，夠喇！」然後拖住老婆攞車返屋企。《我》片老闆羅傑承噚日接受商台訪問，佢否認之前傳聞話青雲執二攤拍呢套戲，至於部戲叫好唔叫座，羅傑承話：「冇乜賺蝕，係打和。」</p><p>達明讚演技致勝</p><p>另外，香港電影金像獎頒獎禮評審之一嘅張達明，前晚同詹瑞文、毛俊輝一齊出席喺藝術中心舉行嘅「我心目中的喜劇之王」講座。講到好朋友劉青雲等咗咁多年，終於成為影帝，達明話自己評選都係揀青雲，但一直冇同對方講。<br> 其實金像獎頒獎禮評審委員會由電影編劇家協會、導演會同演藝人協會等多個業內屬會組成，通過兩輪評審投票機制，選出每個提名獎項嘅代表，首輪100位評審團投票選出每個獎項嘅5個提名，第二輪50位評審團就決定得獎者誰屬。<br> 馮仁昭問達明究竟係畀感情分，定係覺得青雲真係做得好時，佢話：「佢真係演得好好，好似馬田史高西斯咁，攞獎都唔係最好一部戲，但冇人異議，所以情況好似青雲，我覺得青雲演得最好嗰部係《一個字頭的誕生》。」<br> 金像獎當晚有唔少內地演員頒獎，詹瑞文就插嘴話睇怕將來要改名叫中國電影金像獎喎！</p></body></html>