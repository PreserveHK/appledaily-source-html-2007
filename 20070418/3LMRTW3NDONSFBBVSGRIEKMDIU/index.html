<html><header><meta charset="utf-8"><title>滿月酒宴：$2,680滿月酒玩快拍　<br>即見BB靚樣</title></header><body><h1>滿月酒宴：$2,680滿月酒玩快拍　<br>即見BB靚樣</h1><p>金豬年旺生仔，加上財爺提高子女免稅額，準父母變相手上閒錢多咗，用嚟擺滿月酒，分分鐘可以賺多轉人情！睇準滿月酒市場，全港各大酒店酒樓近月紛紛力推滿月套餐，豐儉由人。唔想玩大路嘢，型爆爸媽想玩型月，戥BB開心之餘，自己玩埋一份，一樣多多有得你揀。<br><br>記者：劉嘉蕙　<br>攝影：陳偉強，伍慶泉<br>Model：WincyYuen（TheGroup）　<br>鳴謝：Tax-WiseTradingLimited</p><p>型月　影相機即影即曬相</p><p>玩開噱頭包裝嘅鴻星，擺滿月酒送禮物。5圍以上送特大禮物包，裝滿BB實用禮品如口水肩、奶樽、相簿及玩具等，擺3圍都送相簿1本。除咗禮物包，喺鴻星銅鑼灣分店現場仲有影相機一部，同BB影完相可以即刻曬出嚟睇，負責人話喺酒席中途，經常會出現排長龍等曬相嘅場面!</p><p>創意滿月部份菜單
</p><p>發財多子瑤柱甫<br> 金魚竹笙上素<br> 肥嘟嘟金魚餃<br> 酒釀脆皮鴨<br> 金磚伴蝦仁<br> <br> 中式菜單全包宴每席$2,680起<br> 地址：時代廣場食通天10樓<br> 查詢：26280080</p><p>大玩童話幸福感覺</p><p>好多人話擺滿月全為屋企老人家鍾意，對新潮父母嚟講，一板一眼嘅中式酒席可能真係悶蛋咗啲，想滿足老人家，又想朋友玩得開心，可以揀去「浪漫滿屋」，大賣童話式浪漫布景，令不少已婚女士飲恨嫁得太早，錯過做童話故事女主角嘅機會。其實浪漫滿屋可以幫客人度身訂做各式宴會Party，亦會特製意頭滿月菜式，抱埋個B同老公坐上馬車影相，勁有童話故事最後一頁「公主王子和孩子從此快樂地生活下去」嘅感覺呀！學負責人話齋，浪漫唔係情侶先可以玩！<br> 浪漫滿屋位處元朗，不過有心去搞滿月酒嘅人都唔怕頻撲，皆因有提供宴會籌備連攝影一站式服務，仲可以安排專車於市區接送親朋戚友。</p><p>浪漫滿「月」部份菜單
</p><p>金湯焗海龍皇<br> 福祿添滿堂<br> 望子成龍<br> <br> 中式菜單每席$3,888起，另有西式套餐供應。<br> <br> 地址：元朗青山公路390號潭尾段（近錦繡花園迴旋處）<br> 電話：24718992<br> 網址： http://www.pch.hk &#13;</p><p>福祿添滿堂</p><p>傳統滿月酒常備皮蛋子薑，餐廳改用炸鵪鶉蛋配自製子薑，有創意。
</p><p>望子成龍</p><p>龍蝦取望子成龍之意，以海鮮湯及鮮奶做湯底，龍蝦肉用鮮呍呢拿子燴過，大玩中西合璧。</p><p>豪月　$12,000席玩大廳</p><p>豪月襯豪門，大富之家難得生隻金豬仔，有錢唔怕使。講起豪月，大家都第一時間諗起半島酒店，半島有3個滿月酒菜單，8道菜餐單最平$9,880起，最貴要差唔多$12,000，真係擺一圍已經係一般打工仔的一個月人工。矜貴餐單，鮑參翅肚有齊不在話下，仲有大、中、細3種宴會廳揀，面積最大的SalisburyRoom，有成1,700呎，擺到12圍，最低消費$120,000。</p><p>至豪全包宴菜單
</p><p>鴻運琵琶豬<br> 金錢雞拼蝦球<br> 荔茸酥帶子<br> 三寶燉鮑翅<br> 碧綠原隻湯鮑<br> 清蒸海星斑<br> 當紅炸子雞<br> 金汁焗四蔬<br> 福建炒飯<br> 上湯水餃皇<br> 蓮子百合紅荳沙<br> 美點雙輝映<br> 紅雞蛋及子薑<br> <br> 共8道菜$11,880，另酒水每圍$1,880至$2,280，全部另收加一。<br> <br> 地址：尖沙嘴梳士巴利道<br> 查詢：29202888&#13;</p><p>平月　旺區酒樓方便就腳</p><p>貴有貴做，平有平搞，記者訪問多位準父母都話唔準備花太多錢擺滿月酒，少少哋擺2、3圍就夠，留番啲錢供書教學好過。講平，屋邨酒樓千幾蚊圍又係一餐，不過想方便啲親戚朋友，旺角區酒樓大部份做$2,680全包宴，其中佐敦恒豐中心對上間金御海鮮酒家，平通街價$2,388/圍，開5圍都唔夠喺半島擺一圍呀！</p><p>平價滿月菜單</p><p>鴻運金豬大拼盤<br> 美極焗海生蝦<br> 翡翠花枝貴花蚌<br> 杏片百花球<br> 竹笙海皇生翅<br> 清蒸游水石斑<br> 金錢富貴鮑片<br> 金御一品燒雞<br> 菜粒蛋白炒飯<br> 金菇燜伊麵<br> 美點或桃包<br> 精美甜品<br> 鮮果拼盤<br> <br> 共8道菜連酒水及加一$2,388<br> 地址：佐敦恒豐中心3樓<br> 查詢：27232399</p><p>準父母點睇？<br>鍾生鍾太（懷孕9個月）</p><p>BB出世後可能會少少哋擺幾圍請朋友食飯，唔會大搞怕麻煩，預二千零蚊一圍差唔多。
</p><p>李生李太（懷孕5個月）</p><p>未決定會唔會擺滿月酒，不過最多都係同親友食餐飯，到時又要湊仔好唔得閒！</p><p>Isabella（ModelWincy媽咪）</p><p>我兩個BB出世都有擺滿月酒，咁辛苦生個仔出嚟梗係要賀賀佢，擺酒最好搵相熟酒樓，唔怕埋單多幾廿條數。
</p></body></html>