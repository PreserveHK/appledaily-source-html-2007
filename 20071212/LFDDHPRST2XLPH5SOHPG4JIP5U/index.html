<html><header><meta charset="utf-8"><title>中環在線：大家樂高層濠江腦震盪 - 李華華</title></header><body><h1>中環在線：大家樂高層濠江腦震盪 - 李華華</h1><p>上兩個禮拜，大家樂（341）揸弗人陳裕光帶咗成班管理層，過大海一個星期開腦震盪會，商量吓點樣善用手上嗰8億cash去發展。聽講呢個係「豪華團」，因為住嘅係今年8月先開幕嘅澳門威尼斯人度假村，華華諗呢個trip使費都唔少，嘩，唔怕俾人話亂使公司錢咩？<br> 點知米高（陳裕光洋名）即時笑笑口咁，讚自己早着先機，話估到度假村開幕初期有「試辦價」，所以一早已經訂咗先，最後埋單只係使咗廿幾三十萬銀，比以前去菲律賓或喺珠海開會，平咗一半。<br> 𠵱家大家樂喺澳門淨係得一間分店，同香港過百間分店差天共地，米高歸咎話好多澳門人都去咗賭場打工，想請人裝修吓間舖都已經好難，更何況要請人打長工，所以暫時都只係計劃喺澳門開多一兩間分店。</p></body></html>