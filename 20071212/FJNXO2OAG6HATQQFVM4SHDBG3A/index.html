<html><header><meta charset="utf-8"><title>揶揄徐子淇、朱培慶<br>子華爛Gag呃女Fans第一次</title></header><body><h1>揶揄徐子淇、朱培慶<br>子華爛Gag呃女Fans第一次</h1><p>黃子華一連十二場的「黃子華棟篤笑」前晚在灣仔伊利沙伯體育館開鑼，他先以潮look在台上笑談個人成長經歷，又大講粗口諧音gag位，令在場人士捧腹大笑；其後子華再換上西裝，把近期城中熱門話題包括徐子淇生女收1億元利是、前廣播處處長朱培慶拖女引致離職等事件重新演繹，令台下觀眾會心微笑。　採訪：胡比　攝影：陳偉權<br> </p><p>笑位逐個睇<br>1.攬腰佔便宜</p><p>子華笑說當年很喜歡張國榮，特別是他的舊作《Monica》及《第一次》，他問台下觀眾可知《第一次》歌詞的背後意思，其後又邀請一位女觀眾上台唱《第一次》，並與對方拖手兼攬腰，唱完歌後子華問女觀眾：「你願唔願意畀你個第一次我？」該女觀眾說：「我願意！」即時全場哄動，子華再說：「其實知唔知首歌內容講乜？我聽完都唔知，所以打畀黎彼得，佢話：『鹹濕囉！』點解以前冇人講首歌係講鹹濕，咁大家唔好輕易畀第一次人哋。」</p><p>2.挖苦朱培慶</p><p>黃子華又指每個人心目中也有一個「二五仔」，那個「二五仔」根本就是自己，他說：「好似朱sir（指朱培慶），我做過佢下屬，唔明點解佢會有拖女事件出嚟，我認識嘅朱sir連着背心踢拖落街都唔會，𠵱家仲話拖女，我肯定係佢心入面個二五仔作怪，說服佢拖女出嚟。偷食其實恐怖過打劫，打劫都有啲財物享受一年半載，偷食可以enjoy幾耐？弄致身敗名裂，家破人亡。」他還指朱sir說了一句「酒精並不導人向善」便知他已「駕馭」此事。</p><p>3.妒忌徐子淇</p><p>黃子華又說很久已沒有看報紙，因為怕會妒忌，他說：「我有個朋友好驚見到徐子淇，一見個名就鬧：『佢有乜好？佢有乜我冇，識生仔之嘛，有幾叻？』我就同佢講：『阿強，你係男人嚟！』阿強仲鬧：『佢生仔之前係𡃁妹嚟，有乜咁巴閉啫，聽講佢生個BB有1億利是，1億利是！我100年都搵唔到啦。』我再問阿強：『徐子淇有乜對你唔住？』阿強仍然不停鬧：『佢有乜叻啫？』」</p><p>4.捨咕咕護髮</p><p>子華稱小時留長頭髮被指是反叛的象徵，他時常跟老師打對台，他說：「老師成日話要剪我啲頭髮，我就同老師講你剪我咕咕喇，我冇咗啲頭髮追唔到女仔㗎，我唔明啲老師點解覺得短頭髮先係好學生，留長頭髮就係反叛。我讀天主教學校，如果我剃光頭，個頭上篤六粒，成個和尚咁，呢啲就係反叛喇。」</p><p>5.掟飯碗之謎</p><p>子華透露當年看着樽裝水面世，曾經想過：「維他奶賣兩蚊，一樽水又係賣兩蚊，支水同維他奶都係同一樣價錢，覺得買支水好委屈。」不過他也有買一樽水，然後倒了再每天注入屋企的食水。子華稱自己其後適應時代變遷，反而他的爺爺未能適應，他說：「我阿爺唔出街食飯，因為喺屋企食飯就10蚊，出街食就要100蚊，我同佢講：『阿爺出街食飯唔使洗碗！』阿爺就話：『出街食，洗碗要90蚊，我掉「膠」爛啲碗都唔出街食！』當年我同啲堂兄弟嗌好耐，佢應該話『掉爛啲膠碗』，但我發覺屋企都冇膠碗。」</p></body></html>