<html><header><meta charset="utf-8"><title>盡沽內房股換馬新地</title></header><body><h1>盡沽內房股換馬新地</h1><p>跑馬地網友炒爆鏡噚日推介新地（016），佢仲話打算沽晒手上嘅內房股，將套現資金，全部買晒新地。盡沽內房股並唔係因為要止蝕，炒爆鏡話，佢喺幾隻內房股包括富力地產（2777）身上都賺過錢，換馬主要係「我覺得出年中資板塊會𣲷好多。」</p><p>18倍PE唔算太高</p><p>不過，香港地產股升勢已持續一段日子，被問及為何𠵱家先睇好，炒爆鏡話：「以香港計，新地PE（市盈率）唔算太高，只係18倍左右，相對於長實（001）同恒隆（101），PE比較高。至於信置（083），我就冇興趣買呢隻嘢。」<br> 孫柏文質疑：「睇好樓市應該買最進取嘅公司，歷史以嚟，最進取嘅都係信置喎。」炒爆鏡回應：「不過佢跌都係跌得最深嗰隻。」<br> 亨達集團研究部董事黃敏碩亦認同，「如果你貼市，成日望住部機嚟講，信置係幾好玩嘅，因為上落幅度大。不過，我亦認同你炒本地房地產有兩個因素，一係本地有負利率，加上樓市轉好，香港亦有機會跟美國減息，締造一個好環境；另一方面，內房股行緊，香港地產商亦不斷增加內地土地儲備，呢一方面無論係信置、九倉（004）、新地都係。以往新地喺呢方面比人落後，但佢如果有個消息畀人憧憬，踢高NAV，就有空間上升。」</p><p>主要炒NAV折讓</p><p>不過，黃敏碩提醒，地產股主要係炒NAV折讓，以現時新地股價已經升到168蚊嘅高位，即超過之前配股價150.75蚊，故建議等減息後，股價出現調整先至入市。新地噚日開市高開2%，受惠同富力地產及合景泰富（1813）合作投資廣州地產項目，晏晝升勢加劇，曾高見166蚊，收報165.5蚊，全日升6.77%。</p><p>國航（753）<br>狀態勇等$13收割</p><p>何文田David噚日推介近期走勢頗勇嘅國航（753），自稱10蚊入市以來，暫時仲未放貨。David繼續睇好，建議目標價可放於13蚊，但黃敏碩認為，即使國航近期走勢不俗，但目標價宜稍為降低到11.8蚊附近，若想短期「拎份聖誕禮物」，止賺位則可定係11蚊。<br> 黃敏碩提醒，收購東航一案，稍後將由股東投票表決，佢相信三變二嘅機會唔大，市場或多或少將消息放大。若有變化，股價有機會出現波動，甚至借勢回吐。黃敏碩再比貼士，明年初可開始留意首都機場（0694），相信趁北京奧運有不錯表現。</p><p>中鐵（390）<br>受惠十一五睇9蚊</p><p>大埔關公推介剛上市不久嘅中國中鐵（390），佢話自己IPO抽中咗兩手，又喺7蚊水位再增持，因為睇好佢嘅盈利前景，會受惠十一五規劃，由於將有大量資源投放喺鐵路項目上，相信有好大發展空間，睇佢1年可以升到去9蚊。<br> 黃敏碩則認為，關公睇法正面，始終中鐵防守性較強，應該有條件再上。不過，他亦提醒關公，中鐵同中交建（1800）有啲唔同，唔可以直接比較。中鐵業務較單一，純利率亦較低，好視乎地產項目表現同埋海外業務發展，以提升純利率。他建議，若中鐵短期可升到9蚊，不妨套現部份資金轉投中交建，因後者業務闊一啲，毛利亦會較高。<br> <br> 		<br> -買入價-<br> 關公建議：招股價$5.78<br> 專家回應：可長線持有，先訂$8.5止賺，視情況換馬中交（1800）<br> <br> -目標價-<br> 關公建議：$9<br> <br> 專家回應：可長線持有，先訂$8.5止賺，視情況換馬中交（1800）<br> <br> -止蝕價-<br> 關公建議：$7以下<br> 專家回應：可長線持有，先訂$8.5止賺，視情況換馬中交（1800）<br> <br> -時間-<br> 關公建議：1年<br> 專家回應：可長線持有，先訂$8.5止賺，視情況換馬中交（1800）</p><p>萬順昌（1001）<br>策略股東有好帶挈</p><p>九龍灣周小姐推薦萬順昌（1001），佢話：「上年佢多咗個鋼材加工嘅股東，所以睇好。」孫柏文問周小姐，呢位策略性股東年幾前入股，但係股價都跌番落去。周小姐補充：「隻股07年度增長咗兩倍，都係因為呢個股東帶咗啲業務入嚟，盈利係有表現嘅。」<br> 黃敏碩認為，公司業務主要做材料加工，可作中線投資：「以技術走勢睇都ok，佢股價企穩喺10天、20天同100天線樓上。」黃敏碩及孫柏文均覺得，如果策略性股東為公司帶來生意升幅呢個格局唔變，此股乃係潛力之選。</p><p>今日嘉賓：英皇證券研究部主管沈振盈</p><p>每日4:30pm<br> <br> 歡迎Phonein28698262<br>  http://appleactionews.com/features/finance/ <br> <br> 請登入網址<br>  http://appledaily.atnext.com/jp/finance登記 <br> 成功參與節目者，有機會獲贈禮品<br> <br> ＊以webcam參與節目，額外獲贈KFC$200現金券</p></body></html>