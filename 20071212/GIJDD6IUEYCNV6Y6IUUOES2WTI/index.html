<html><header><meta charset="utf-8"><title>中環在線：着數哥去瑞信搵真銀 - 李華華</title></header><body><h1>中環在線：着數哥去瑞信搵真銀 - 李華華</h1><p>着數哥蘇澤光眨吓眼喺貿發局做咗兩個幾月主席，呢啲係公職位，冇錢袋，叫得着數哥，當然要搵真銀，所以佢最新動向係加盟瑞信，擔任大中華區副主席，任命將會喺明年1月2號生效。着數哥接受彭博訪問時強調：「呢份工唔需要朝九晚五準時返工放工，主要係擔任顧問角色，幫瑞信喺大中華區建立關係。」<br> 咁又係嘅，着數哥打咗咁多年工，身家應該幾厚，加上之前俾小小超李澤楷重金禮聘，擔任電盈（008）副主席時，相信已經𢭃咗唔少，再加埋啲認股權，仲使乜咁辛苦。<br> 着數哥今次過檔瑞信，即時辭咗滙豐銀行非執行董事職務，話晒兩間銀行都係競爭對手！不過着數哥仍然保留貿發局主席、國泰（293）同AIA嘅董事職銜。<br> 睇番着數哥嘅工作履歷都算巴閉，打工越做越威，由睇地鐵（066，家吓叫港鐵咯），搞電訊嘅香港地區工作，到家陣做埋跨國企業嘅副主席，俾投資銀行瑞信賞識，事業可謂更上一層樓。</p></body></html>