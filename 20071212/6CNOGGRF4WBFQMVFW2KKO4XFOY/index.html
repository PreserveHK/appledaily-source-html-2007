<html><header><meta charset="utf-8"><title>PETA嘲奧遜姊妹<br>剝皮做衫破壞王</title></header><body><h1>PETA嘲奧遜姊妹<br>剝皮做衫破壞王</h1><p>人道對待動物協會（PETA）一向都唔妥奧遜姊妹花（OlsenTwins），因為瑪莉姬蒂（Mary-Kate）同艾絲妮（Ashley）成日着皮草教壞fans，PETA曾經整張海報鬧衰佢哋，但兩姊妹竟然變本加厲，最近PETA就創作咗兩個卡通人物嚟醜化佢哋嘅惡行。</p><p>開埋交友戶口</p><p>呢對孖生女子組合叫「TheTrollsens」（可解作破壞王），成員叫做HairyKate（多毛）同Trashley（垃圾），擺明影射奧遜姊妹花。PETA仲幫佢哋開設網頁同登記MySpace交友戶口，玩得好盡。喺MySpace交友資料度，TheTrollsens自我介紹話︰「大家好，我哋係TheTrollsens，同大部份破壞王一樣，我哋住喺天橋底，然後專等毛茸茸嘅小動物經過，剝佢哋啲皮毛嚟做衫。由於我哋係明星，唔似得你哋呢啲醜樣怪咁，凡事都受到規限。」真係抵死到爆。<br> 網頁內容更加豐富，有片睇同有遊戲玩，網友可以幫佢哋襯衫，但啲服飾全部係血淋淋嘅小動物，大家仲可上網買埋TheTrollsens嘅官方T恤。不過有網友就話PETA咁玩法，瑪莉姬蒂同艾絲妮都唔會理，佢哋亦唔會覺得自己被玩，Dlisted網主話︰「佢哋可能連互聯網係乜都未知，只識乜嘢叫高踭鞋同『紅萬』香煙。」<br> 版主：網盜王尊尼Deep<br> 本欄逢周一至五刊出<br> <br> 網址：<br>  http://www.peta2.com/trollsens/video.asp </p></body></html>