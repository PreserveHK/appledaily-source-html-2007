<html><header><meta charset="utf-8"><title>中環在線：泓鋒諗住出伯明翰啤 - 李華華</title></header><body><h1>中環在線：泓鋒諗住出伯明翰啤 - 李華華</h1><p>買起英超球隊伯明翰「為港爭光」嘅泓鋒國際（2309），噚日開股東會，可惜見唔到主席楊家誠。不過，執行董事許浩略同華華講，公司畀咗咁多錢買隊波返嚟，梗係要用盡佢啦！<br> 英超家陣打到㷫烚烚，梗係唔會叫隊波四圍表演啦，許浩略話已經落實喺廣州開兩家主題餐廳；至於足球學校，都籌備得七七八八。<br> 佢仲話希望出年年初喺北京開多間主題餐廳，承接奧運嘅運動風潮，相信會幾受歡迎，但家吓仲睇緊舖，事關佢哋想搵間5萬呎嘅，又要地點好，咁嘅盤真係唔易搵！<br> 本身好鍾意飲啤酒嘅許浩略講，伯明翰嘅品牌其實有好多商機，好似傾緊出自家品牌嘅啤酒、礦泉水，只要諗得到就得，可以話係無孔不入！咦，咁第日會唔會有伯明翰薯片、汽水、咖啡豆、啤酒杯呢呵！</p></body></html>