<html><header><meta charset="utf-8"><title>中環在線：梁兆基太太跟林奮強搵食 - 李華華</title></header><body><h1>中環在線：梁兆基太太跟林奮強搵食 - 李華華</h1><p>華華收到一份花旗嘅「招商銀行」報告，話佢哋唔會再cover招行（3968）呢家公司，何解？<br> 貴為「六行三保」一分子，招行自然係當炒股，有乜理由唔同招行出報告？點對得住班大客？睇清楚，原來分析開招行嘅TracyYu（余明麗，圖一）走咗，佢哋應該暫時未搵到人替代，所以要暫停。<br> 除咗分析員，Tracy另一個身份係滙豐亞太區業務策略及經濟顧問梁兆基（圖二）嘅太太。華華向行內人打聽過，八到梁太將會返舊巢瑞銀打工；不過，今次由sellside轉做buyside，即係由分析員轉做基金經理，聽講佢會隸屬地產大好友、瑞銀環球資產管理（香港）董事總經理林奮強條team，專搞對冲基金。<br> Tracy幾年前離開瑞銀之後，曾經喺雷曼工作，之後去咗花旗，轉眼間，又返去瑞銀，佢一直都分析開銀行股，近年睇埋中資銀行股。<br> 其實佢轉職都嚟得幾突然，話說佢8月30日仲接受緊傳媒訪問，評論「港股直通車」對AH股差價影響，轉個頭，花旗8月31號就話Tracy已經離開咗喇！</p></body></html>