<html><header><meta charset="utf-8"><title>數碼達人：全球最大<br>70吋LCDTV　屏幕闊過手拖手</title></header><body><h1>數碼達人：全球最大<br>70吋LCDTV　屏幕闊過手拖手</h1><p>香港高清廣播即將開始，唔少人都心思思想第一時間享受到高清電視質素，再加上奧運年，更加多人想安坐家中，就有現場睇奧運的感受，LCDTV自然成為佢哋的選擇。前日SONY就喺香港公佈咗最新BRAVIAX、W同S系列最新型號，不過通通都唔及首次在港見到、全球最大吋數的70吋LCDTV70X3500勁，此機將於年底開賣，用來睇奧運啱晒！<br><br>記者：許福合　攝影：陳偉強</p><p>LED背光燈增色域</p><p>將會於年底發售嘅70X3500，自然成為發佈會焦點。以前見到52吋電視，已經覺得大到不得了，70吋感覺就更為誇張，坐喺屋企睇應該非常震撼！如果你仍未知道70吋究竟有幾大，你可以想像以兩個女仔各站一邊，要伸長隻手先碰到對方，就大約可以了解吧！<br> 其實70X3500除咗吋數大得驚人，技術上亦有突破，採用SONYTriluminosLED背光燈技術，透過用特別排列的LED，重整紅、藍及綠三原色，令到色域能提高到接近人類用肉眼所能見到的色彩，換言之能真實重現影片拍攝時色彩，傳真傳神。而70X3500所使用x.v.YCC色域標準，比傳統電視所採用sRGB高2倍以上；加上可智能加強顏色嘅LifeColour系統，喺70吋超大屏幕下，亦唔覺有瑕疵。當然用家最好係配搭高清廣播或影碟欣賞，否則平時見唔到嘅，喺70X3500上就可能現晒形！</p><p>Motionflow睇奧運夠清</p><p>睇奧運主要都係運動項目，動態畫面雖然睇得過癮，不過好容易會有鬆矇現象。原來傳統電視訊號只有50Hz傳輸率，70X3500內置有Motionflow功能，可以自行創造新影像加入影片中，令傳輸率提升到100%，主要可令動態畫面變得更實淨，減少模糊。例如畫面內有足球飛過，Motionflow就會令球面清清楚楚，甚至波紋都可能見到，而增效程度亦分為高、標準及關閉，用家就可視喜好而選擇。</p><p>畫面即場睇</p><p>Profile
</p><p>尺寸：70吋<br> 最高視頻：1080p<br> 解像度：1,920×1,080<br> 光亮度：500cd/m2<br> 對比度：1,500:1<br> 反應時間：8ms<br> 介面：HDMI、色差、視頻<br> 售價：未定（年底推出）<br> 查詢：SONY（23452966）</p><p>XW系列加料</p><p>如果等唔切年底又或者屋企放唔到70吋大電視，仲可以選擇X350A、X300A、W300A及S310A。X及W系列與70吋70X3500一樣，具備x.v.Colour技術及高色域特點，主要分別除咗X系有招牌式的透明邊框外，更連Motionflow功能都兼備，最大有52吋選擇，其中X300A更有紅、銀、藍及白色外框。S310A針對一般用家，有37同32吋，亦可欣賞到高清質素畫面。</p><p>S300$4,980玩Blu-ray</p><p>唔少人𠵱家用緊PS3來睇Blu-ray碟，不過對部份要求高的發燒友，總覺得功能未夠，而SONYS1E又賣到7千幾，令好多人下唔定決心。不過今次SONY推出平民版Blu-ray碟機S300，支援BRAVIA電視x.v.Colour，兩者配合視覺效果更佳。佢內置24PTrueCinema技術，可將畫面以接近電影每秒24格速度播放，真正喺屋企都可享受到電影級效果！不過最重要都係比PS3只係貴一啲，開價$4,980。</p><p>花絮<br>現場掃地</p><p>記者會一開始就要掃地？原來大會安排咗大量唔同顏色的乒乓波掉落嚟，宣傳其顏色幾咁豐富！場面雖然震撼，不過就要麻煩工作人員掃地喇！</p><p>OLED電視</p><p>下一代電視材料係咩？SONY就展出咗一部採用OLED作顯示的電視。雖然暫時資料唔多，不過由於OLED有低電量、光度足特性，相信會有一定潛力！</p><p>無綫亞視高清測試</p><p>現場仲設有攤位，可以預先欣賞到無綫同亞視正在測試中嘅高清畫面。由於內容同播映中相同，可以見到畫面明顯Sharp咗好多！</p></body></html>