<html><header><meta charset="utf-8"><title>中環在線：闊別15年着數哥重返貿發局 - 李華華</title></header><body><h1>中環在線：闊別15年着數哥重返貿發局 - 李華華</h1><p>繼以象徵式年薪「一蚊雞」出任網通（906）顧問之後，8號仔前副主席着數哥（JackSo）蘇澤光再多個新落腳點──貿易發展局，而且仲要係頂吳光正個位做主席，十一國慶嗰日生效！不過，呢個位連一蚊雞都冇，因為根據貿發局年報，做總裁先有酬金，做主席冇錢收。<br> </p><p>唔收錢升級做主席</p><p>着數哥今次可以講得上係重回舊地，貿發局噚日代佢出新聞稿都有講，佢喺85至92年間，曾經做過貿發局總裁；喺92年之後，佢亦通過貿發局多個諮詢組織，向貿發局提供意見。<br> 着數哥仲話，自己深明各界對貿發局嘅期望，期待未來能夠憑藉對該局嘅認識、自己喺商界嘅工作經驗，同該局同事合作，進一步提升貿發局工作，為香港企業創造更多商機；仲會同香港企業及全球貿易夥伴，一齊探索香港貿易未來方向。<br> 翻查貿發局歷史，過去嘅主席個個都係世家望族大商家，點解呢次會搵打工皇帝呢？權威消息話，其實政府一直心有所屬想搵錢莊BB，事實上呢一屆排隊都應該排到佢做，但可惜佢俾個老死搞到犯官非，政府為之卻步，眼前咁啱又有着數哥呢個殿堂級人選，結果就順理成章。<br> 政圈最近仲開始流傳着數哥好有「餐屎」做人大。所以話，此處不留人自有留人處，退一步離開太古坊，下一步都唔知幾風光！<br> LiWaWa@AppleDaily.com</p><p>自嘲打工有七年之癢</p><p>蘇澤光曾經喺一次演講度話，自己工作有「七年之癢」，頭幾份工做7年就轉；轉出去私人機構之後，工轉得仲密咗，因為「喺商界，時機就係一切。」<br> <br> 1945年：廣州出世，12歲嚟香港<br> 1969年：港大畢業，加入政府做AO（政務官）<br> 1974年：獲邀加入新成立嘅廉政公署<br> 1978年：轉投私人機構，做新鴻基證券董事總經理<br> 1985年：獲委任為貿易發展局總裁，仲喺98年暑假推出首屆香港書展<br> 1992年：出任新鴻基地產（中國）董事總經理<br> 1995年：被委任為地鐵主席兼行政總裁，負責地鐵上市同推行八達通<br> 2003年7月：電盈（008）副主席兼董事總經理，05年度年薪加花紅大概收2300萬銀<br> 2007年3月：辭任電盈副主席兼董事總經理，4月底生效<br> 2007年4月：獲委任為電影發展局主席，任期兩年到09年3月底<br> 2007年9月：重返貿易發展局做主席</p></body></html>