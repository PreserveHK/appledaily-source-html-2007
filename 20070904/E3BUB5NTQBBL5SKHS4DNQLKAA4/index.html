<html><header><meta charset="utf-8"><title>中環在線：港龍問卷查廁所臭唔臭 - 李華華</title></header><body><h1>中環在線：港龍問卷查廁所臭唔臭 - 李華華</h1><p>華華上個禮拜六坐港龍航空飛上海一轉，今次行程順利（touchwood），冇delay，臨落機前10分鐘，靚女空姐拎份問卷畀華華填。哇！份問卷A4嘥士、7大版紙、十幾條問題，每條問題再有幾條分題，由機場櫃位登記服務問起，上至飛機廁所質素，可以揀臭唔臭、亁唔亁淨；下至地勤同空姐儀容、禮貌，細節到不得了，封面仲有行政總裁鄧國杰一封短信。<br> 成份測驗卷好費神<br> 老實講，華華真係好耐冇見過一份咁認真嘅問卷，據聞呢個調查喺今個月一號開始，華華咁都中正獎，真係好想喺卷尾加一個意見：下次可唔可以做份簡短啲嘅問卷呢？成份測驗卷咁，好費神㗎嘛！<br> 重視乘客意見，改善服務質素係應該嘅，事關港龍將於11月加盟「寰宇一家」，熟客搭聯盟任何成員航空公司嘅航班，可賺里數同換獎賞，不過咁都唔使送份「測驗卷」畀客𠺝，吓嘩！</p></body></html>