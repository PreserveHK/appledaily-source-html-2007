<html><header><meta charset="utf-8"><title>Car通：數碼廣播殺入車壇<br>拉利率先睇高清</title></header><body><h1>Car通：數碼廣播殺入車壇<br>拉利率先睇高清</h1><p>香港人不嬲都識得享受，好多揸車人士都會喺愛驅入面加裝一啲音響視訊設備，雖然地面數碼廣播要到年尾先正式登場，不過有心急車主Micheal一早已預裝定解碼盒及接收天線，家陣睇住無綫同亞視嘅「試播」一樣咁高興。我自問對音響視訊一竅不通，一心想在車上可以收睇高清頻道節目，細問之下原來「手續」好簡單，加個「盒」就搞掂，話咁易。<br><br>記者：梁美甜<br>攝影：伍慶泉<br>模特兒：PeggieMak</p><p>全港首部車用高清解碼</p><p>數碼頻道將於年尾12月31日全港啓播（政府定名為數碼電視），現時香港兩間免費電視嘅中英文台共四個台都在試播中，而中國CCTV行快幾步，一早提供多條高清頻道播劇集及體育節目，香港已算慢。不論室內定室外流動用途，想睇數碼電視必須以天線接收，再經Decoder解碼先可正常播放，而香港亦已拍板跟隨祖國採用DMB-TH制式（有別歐美）。而Micheal呢部全港首架配備解碼器嘅法拉利360Modena，特別之處除睇齊DMB-TH數碼頻道外，更支援16:9、4:3、NTSC及PAL等制式，最搞鬼係解碼器特別設有MultimediaFunction，可駁iPod聽歌、播放JPEG相片，插隻USB手指就想睇咩就咩；之不過唔知架車行緊嘅時候又會唔會影響到個接收呢？</p><p>最平入場費$5,000有找
</p><p>為咗測試一下解碼盒嘅穩定性同接收能力，於是就坐上架車度親身感受一下。由會展跑入灣仔鬧市嗰幾分鐘車程入面，行緊車個畫面都從無中斷過，而且無咩雪花同跳畫面（數碼電視優點之一），算係接收得好清楚，車主更笑言試過喺北大嶼山公路行110km/h，一樣接收得咁清晰！<br> 要喺車度睇數碼廣播好容易，除咗一般屏幕外，基本裝備只需解碼器、Sensor同天線。而將於市面推出嘅套裝就包齊解碼器、數碼天線、Sensor（IRExtender）同遙控，未計安裝費大約$3,800；市面嘅安裝費用不等，要視乎車款而定，一般由幾百至數千元。簡單啲講，想喺車度裝套數碼解碼器睇高清節目，最平$5,000有找（未計屏幕），比玩發燒音響平得多，算係咁啦！&#13;</p><p>未來數碼新勢力</p><p>未來視訊趨勢都會係走數碼高清路線，好似08奧運同未來嘅賽馬都計劃以數碼高清作廣播，加上中港兩地交往頻繁，中港兩用及接收穩定性就成為車用數碼解碼器嘅先決。不過唔同地區都會有唔同嘅區頻，若然部機唔曉得自動追台就煩喇！我自問揸車係為咗代步同埋享受揸嗰刻嘅樂趣，影音享受反而次要，係咪要花錢Upgrade絕對係見仁見智喇。</p><p>3.6V8　炮製400匹馬力</p><p>話說回頭，其實Ferrari360Modena本身也具有一定吸引力，主因除卻它擁有一個由著名汽車設計師賓利法連拿（Pininfarina）設計的流線造型，還有那個跑味與豪華共冶一爐的車廂陳設外，廠方為它安排的3.6公升V8引擎，所迸發出的400匹馬力，還有達373Nm的強大扭力輸出，足證了它是一部用作取代舊有F355車系的最佳車款！</p><p>Ferrari360Modena規格</p><p>引擎：3,586c.c.V8<br> 馬力：400bhp/8,500rpm<br> 扭力：373Nm/4,500rpm<br> 傳動：6前速F1半自動波	<br> <br> 數碼電視解碼器查詢：RealVision（26151183）<br> 香港政府數碼電視網址： http://www.digitaltv.gov.hk </p></body></html>