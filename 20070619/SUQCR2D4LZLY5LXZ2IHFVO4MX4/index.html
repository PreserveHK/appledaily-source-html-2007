<html><header><meta charset="utf-8"><title>數碼達人：VERTU尖嘴插旗<br>$53,000豪買限量拉利</title></header><body><h1>數碼達人：VERTU尖嘴插旗<br>$53,000豪買限量拉利</h1><p>尊貴手機名牌Vertu，最近終於登陸香港，並於尖沙嘴開設首間專門店；未見人龍？事關買得起嘅人絕對非富則貴！就以鎮店之寶Signature系列，包金鑲鑽可豪上$644,000；不過新店開張，搶手焦點是7月推出的法拉利60周年限量版（$53,000），同法拉利出生年份一樣，全球1,947部，真係有錢都唔代表一定買到！<br>記者︰陸俊雄、陳國輝<br>攝影：譚盈傑、陳偉強</p><p>60周年　鈦金屬跑版</p><p>Vertu與名車Crossover早有前科，如印有F1經典賽道嘅RacetrackLegends限量版。今次更同法拉利合作，慶祝其60歲生日而推出AscentFerrari1947限量版，發貨量同法拉利出生年份一樣──1,947部，機身仲印有由1-1,947嘅順序編號，售$53,000，擺明珍藏價值高於一切。設計靈感來自最新法拉利GT，機身採用堅硬耐用嘅鈦金屬，背脊仲印有用鋁雕嘅跑車腳踏；至於物料，包括手機套以及機背部份，就配上紅黑雙色皮革，兩側還以黑漆飾邊，搭埋一個Ferrrai躍馬Logo，一眼望落去便知道是法拉利手機。</p><p>AscentFerrari1947限量版<br> $53,000（推出日期：7月）<br> <br> Profile：GSM三頻、鈦金屬外殼、法拉利紅黑皮革、藍芽技術、MMS</p><p>Cody：「我好鍾意呢部法拉利限量版，但實在太貴喇，自己用同送畀人都唔捨得！」
</p><p>仲夏別注紅草莓</p><p>講嚟講去都係跑車之類嘅男士玩意，呢款同為Ascent系列嘅StrawberryEdition，則改以女士最愛嘅炎夏為題。<br> 據講機身花紋靈感來自草莓外表，此凹凸表紋是經過防污處理，所以唔易污糟；質料同樣採用名貴嘅皮革，而機殼就換上不銹鋼，同款仲推出白色CreamEdition，絕對啱女士心水。</p><p>AscentStrawberryEdition<br> $42,000（發售中）<br> <br> Profile：GSM三頻、不銹鋼外殼、鑽菱形孔眼皮革、藍芽、MMS</p><p>18K靚包金</p><p>屬Vertu全線最高級系列，由黃金、鑽石等珠寶裝嵌而成，最貴嗰款可高達$64萬！至於最新推出呢部YellowMetalKeys，機身以名貴及堅硬嘅金屬物料所製造，數字Keypad、機側音量掣就加入18K黃金，當堂閃晒！體形比另外兩個系列收身；嚟緊Signature仲會推出「玫瑰金粉紅鑽」及「玫瑰金粉紅藍寶石」兩款型號。</p><p>SignatureYellowMetalKeys<br> $115,000（發售中）<br> <br> Profile：GSM三頻、18K黃金按鍵、Yamaha音樂晶片、MMS、100條短訊</p><p>陳嘉容：「我自己就最鍾情Signature系列，外形夠矜貴，而且機身鑲鑽、鑲18K黃金都有，極盡富麗堂皇！」</p><p>功能平實　入門機</p><p>咪以為小記一直唔提Vertu手機嘅功能，就當佢冇料到！其實仲有個Constellation系列專攻實用型玩家；該系列配備最新藍芽2.0；即使不設3G，但一樣支援EDGE（2.75G），上網速度唔使懷疑。至於用料方面仍然採用不銹鋼以及皮革兩種，機身重量較輕，介乎140-163g，以最化算嘅價錢買佢，平常人都諗得過。</p><p>Constellation<br> $31,000（發售中）<br> <br> Profile：GSM四頻、26萬色屏幕、不銹鋼外殼、陶瓷按鍵、EDGE、JAVA2.0</p><p>Neyuna：「如果喺價錢與功能之間取平衡，我會揀Constellation系列，皆因功能最實用，最平$31,000就有交易。」</p></body></html>