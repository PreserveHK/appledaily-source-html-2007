<html><header><meta charset="utf-8"><title>GAMETREND：《PowerSmash3》<br>6軸手掣玩體感潮　邊食邊抽波實肥死</title></header><body><h1>GAMETREND：《PowerSmash3》<br>6軸手掣玩體感潮　邊食邊抽波實肥死</h1><p>如果話你知長時間打機唔單止影響健康，甚至越打越肥，你驚唔驚先？有真正落場打網球嘅Maggie就話：「自從任記推出《WiiSports》，我已經少咗出街做運動，玩埋呢隻《PowerSmash3》，揸住6軸手掣坐定定就得，邊打邊食，一定肥死！」唔係小記黑心，長時間落去遲早嬌娃變肥妹。<br>記者：陳國輝<br>攝影：周旭文<br>ImageGirl：Maggie</p><p>打機做運動　玩Wii好過PS3</p><p>細數經典SportsGame例如《WinningEleven》、《NBALive》系列等，有邊隻唔可以攤喺梳化度玩？當然無一倖免，直至任天堂推出體感遊戲機Wii，大家先有機會舒展已經老化嘅骨頭。講開運動遊戲，Maggie就興奮：「我最鍾意玩《WiiSports》入面隻Tennis，一嚟打網球係自己興趣，二嚟真正做到揮拍、反手等動作，操作真實，玩得耐只係出身汗，而且唔覺頭暈眼花症狀。」既然流行打機當運動，PS3亦唔執輸推出網球系列《PowerSmash3》，不過運動量幾乎係零，皆因PS3操作方式傳統，揸住手掣㩒幾粒Button就掂，玩得耐身體容易積聚脂肪。<br> 打過街機版，咪懶叻以為PS3跟足100%喎！有冇印象PS3具備6軸感應系統（SIXAXIS）？喺《PowerSmash3》會用得番，當你控制運動員向前向後跑嗰陣，必須上下轉動手腕，而非控制傳統嘅十字掣或Analog，至於抽擊嗰陣仲過癮，只要雙手大力向左右兩邊Fing，個波就會打向鎖定位置，動作快慢仲會影響球速㖭！老實講，好多人真係唔鍾意做運動，但佢哋又擔心經常打機變肥仔肥妹，影響健康，呢款6軸感應系統勉強可減低你手臂上嘅「ByeBye肉」，若一心只求打機出身汗，始終玩Wii適合啲。</p><p>示範！PS3掣變網球拍</p><p>1080P輸出必睇靚仔球星</p><p>論運動量、講健康，任記贏晒；如果比試畫質，PS3肯定勝過Wii十條街仲有找！點解咁講？PS3本身支援Blu-ray，可輸出FullHD（1080P）畫面，打機亦得；《PowerSmash3》支援1080P，玩慣街機版嘅話根本唔覺得有幾靚，小記用部42"最新嘅SONYX-SeriesLCD試過先發現，選擇草地場比賽嗰陣，不禁「嘩」聲四起，一粒粒草地「現」晒，仲誇張到波鞋印、網球落地印都畫埋，心諗：唔使咁細緻啩？小記仲推介女Fans必睇靚仔球星，好似拿度、費達拿等做到真人倒模咁，就連頸上粒癦屎都一清二楚，當然，如果你屋企冇番部HD電視，效果減半都唔止，人哋仲以為你玩緊PS2㖭！</p><p>搞鬼玩法多籮籮</p><p>PROFILE</p><p>機種：PS3<br> 類型：運動<br> 玩家：1-4人<br> 售價：$368<br> 查詢：CAPCOMASIA（23661001）</p></body></html>