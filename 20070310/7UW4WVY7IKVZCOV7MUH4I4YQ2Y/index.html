<html><header><meta charset="utf-8"><title>翔天廊食買玩<br>赤條條仙人掌麵　好爽！</title></header><body><h1>翔天廊食買玩<br>赤條條仙人掌麵　好爽！</h1><p>每次去機場，不是去旅行公幹，就是送機接機，次次都面對同一煩惱：「點解冇好嘢食？」最近知道2號客運站喺上星期啓用之後，其中的翔天廊有超過25間餐廳，聽講個仙人掌麵好特別好煙韌，點都要試吓；仲有超過100間店舖及亞洲最大4D超立體銀幕影館，要試勻美食、滿足Shopping癮，真係花足1日玩齊先夠喉呀！<br><br>記者：梁學文　攝影：林柏鈞<br>Model：Tania、PC、Yoyo</p><p>五色麵條繽紛吸引</p><p>喺北京都有分店的韓式麵店Czen，同樣進駐翔天廊。嚟到香港依舊保持水準，同樣供應招牌仙人掌麵。除了仙人掌麵之外，仲有另外4款，好似紅椒同南瓜等，可以自由配搭，不同的麵配不同的材料，感覺都幾特別，而且可以拼出幾十款麵食。店內裝修以年輕為主，室內設計仲好光猛，好Energetic！活力加新鮮加自由配，擺明Sell後生仔女。</p><p>新奇5色麵</p><p>1.Rosemary麵：香草味道重，用來炒比湯麵佳。<br> 2.仙人掌麵：顏色紅紅哋又帶紫，味道幾濃，適合配海鮮食。<br> 3.紅椒麵：帶些少辣味，最好用來炒。<br> 4.綠茶麵：麵中有綠茶的清香，配肉類最夾。<br> 5.南瓜麵：南瓜味重，配海鮮最好。</p><p>蟹肉燴仙人掌麵$62</p><p>用鮮蟹肉做，湯底夠清，仲好有海鮮味，原來用上海蝦、蠔及魷魚等，再加入香料煲足4個鐘。用上紅色嘅仙人掌麵，更能帶出燴麵的鮮味。仙人掌麵入口煙韌，帶植物的清香味。</p><p>韓式燒烤牛肉炒麵$62</p><p>賣相似足日式炒麵，不過入口好有韓國風味，尤其是辣辣哋嘅燒烤牛肉。這個炒麵最好就是用南瓜麵，南瓜麵帶甜，可以中和辣味。食得辣的話，不妨試試用紅椒麵，夠辣味道更濃。</p><p>辣鮮蝦湯麵$62</p><p>用蝦肉做汁，再配以韓式辣椒調味，入口夠辣好開胃。最好就是配紅椒麵，因為湯底夠晒辣，紅椒麵又帶些少辣口，味道互相配合。</p><p>Czen（35591122）<br> 地址：機場2號客運大樓翔天廊5樓320號舖</p><p>歎熱辣辣韓國宮廷御膳</p><p>舍廊居係首次進駐香港，並選擇在翔天廊開業，最大原因當然是近水樓台，皆因大部份嘅食物材料都是空運來港，開喺機場可以減低運送成本之餘，最重要係可以保持材料的新鮮程度，特地由韓國來港的行政總廚朱相仁說：「我哋好想將真正的韓國口味帶畀香港人，所以好多材料都由韓國直接運嚟，喺香港搵唔到㗎！」朱總廚最拿手煮宮廷菜，絕對有御膳神髓。<br> 講到店名舍廊居，意思是古代韓國貴族的會客室。貴族會客室當然對室內設計非常講究，所以連裝修的材料都採用韓國入口的木、磚和瓦，配以現代韓式的建築，營造和諧高貴的氣氛。最特別之處是店中擺放了一棵樹，在樹下食餐韓式宮廷御膳，感覺幾似在賞櫻花。</p><p>宮廷熱鍋宮廷宴$1,500起</p><p>呢度有宮廷宴食，每道菜都保留韓國宮中的神髓，好似這道宮廷熱鍋，每樣材料都切得細細，方便嘴嚼，賣相又好，仲用上矜貴松茸，味道夠兼食得健康。</p><p>石頭鍋牛肉雜錦伴飯$110</p><p>傳統的韓式石頭飯，熱辣辣上枱的時候，耳仔已聽到吱吱，鼻聞到香噴噴的牛肉味，撈勻所有材料，就可以食到韓式口味，味道甜甜辣辣。最窩心的是石頭飯外面加上一個木框，木框可以防止辣親手。</p><p>牛肋骨$230（已醃）/$220（未醃）</p><p>牛肋骨1片1磅，最重要就是個醬汁，好有韓式風味，甜甜哋，燒過之後好惹味，入口感覺仲好腍滑。</p><p>舍廊居（35991111）<br> 地址：機場2號客運大樓翔天廊5樓125號舖</p><p>香草蒜茸Pizza香味引死人</p><p>Pizza平時食得多，點解要入機場食？因為呢間來自美國紐約的Pizza店FamousFamiglia來頭絕對唔小，皆因獲獎無數，好似上個月就得到全球機場50大最佳餐廳的殊榮。無論是Pizza或Stromboli餡卷，都是受歡迎的食品，味道好就不在話下，Pizza加咗香草同蒜茸，齋聞已經流晒口水。</p><p>香草蒜結$13/5件</p><p>Pizza平時食得多，不過嚟呢度就會特登叫呢味「香草蒜結」，因為離九丈遠都聞到香草同蒜茸香味，食之前再焗一焗，更加香口夠煙韌。</p><p>意大利餡卷各款$24</p><p>意大利餡卷有3種口味，香腸、辣肉腸同莧菜，最吸引的是辣肉腸，入口唔太辣，不過好惹味，加埋芝士夠晒香。</p><p>FamousFamiglia（31979455）<br> 地址：機場2號客運大樓翔天廊6樓095號舖</p><p>紅黑白咖啡店Hea之選</p><p>全店選用哥倫比亞咖啡豆，味道夠香。招牌的韓式沙冰和綠茶Latte，同是必試之選。除了飲品之外，咖啡店仲提供三文治和蛋糕，下午茶來Hea一陣，或者行過等接機都一流。</p><p>綠茶Latte　$28(上)<br>士多啤梨芝士蛋糕　$26(下)</p><p>士多啤梨芝士蛋糕口夠滑，仲好有芝士味。吃一口再呷一口綠茶Latte，好好享受一個TeaTime。</p><p>呍呢拿蛋卷(上)<br>Cappuccino忌廉卷(中)<br>黑森林蛋卷各$6(下)</p><p>蛋卷小食中以黑森林蛋卷味道最好，別以為一啖一件就無甚驚喜，入面其實落足料，黑森林蛋糕用料足，忌廉又夠香滑。</p><p>Morninghaz（35991133）<br> 地址：機場2號客運大樓翔天廊5樓009號舖</p><p>翔天廊</p><p>翔天廊除了有超過25間餐廳之外，亦有4個互動娛樂設施，好似4D影院，食完去玩又得，玩到餓去食都得。</p></body></html>