<html><header><meta charset="utf-8"><title>區瑞強為十大勝景作曲<br>最愛大澳釣細魚</title></header><body><h1>區瑞強為十大勝景作曲<br>最愛大澳釣細魚</h1><p>上年8,000人曾網上投票選出本港10大勝景，平靜嘅大浪西灣高居榜首，天然岩石形成獨特地形嘅東平洲，同埋人造濕地公園緊隨其後。各花入各眼，「民歌王子」區瑞強（Albert）逐一為佢哋作曲寫詞結集成書，而佢嘅心水就係第7位嘅大澳，昔日漁村風光讓人留戀人情更暖，最懷念係跟同窗一齊左手搖櫓右手釣魚嘅日子，佢話今日要入去重拾呢門技術，唔好俾佢失傳！<br><br>記者︰劉昱蘭　<br>攝影︰陳偉強、楊錦文<br>Model︰欣（IG綜藝社群）　<br>鳴謝︰友晟旅遊<br></p><p>寧釣細魚唔貪大<br></p><p>講飲講食就幾時都係大大份先和味，但講到釣魚，Albert反而鍾意用最基本嘅魚絲釣細魚。「手指拎住魚絲，咁樣感覺有魚上釣的活動係最直接嘅，拎住釣大魚嘅魚竿隔咗層已經無咁好Feel，一味得個大力扯條魚上岸，係好攰唔係好玩，用最基本嘅工具同佢鬥智鬥力先係最過癮。」大澳涌邊水唔太深多魚仔，最啱Albert口味。</p><p>特色棚屋滿熱情
</p><p>去大澳大家都會去睇棚屋，但Albert就更鍾意入屋識吓朋友。大澳人真係好熱情，每行10步都有人爭住同Albert打招呼，有次坐艇經過，盧老伯一家見到佢，同佢揮手又請佢入屋坐，就咁簡單就可以相識滿大澳。</p><p>搖搖搖木櫓</p><p>Albert喺《自然之歌》歌頌大澳，都係以搖櫓做主題——「以木櫓，自信會穿過浪濤，網魚日子碧海似父母」，配上中國調子《茉莉花》，好襯嗰種漁村風光。搖櫓釣魚好在可以用最少嘅工具，喺深淺水處都可靈活活動。Albert要挑戰難度，仲話要攞番細個單手搖櫓加釣魚嘅絕技，咁就先要請原居民水上蜑家人示範吓啲櫓係點搖。</p><p><br> 以前邊有咁多包裝精美嘅小食揀，最記得都係呢啲傳統地道嘅自製零食，芒果開邊去核，用糖、醋、鹽去浸，簡簡單單嘅酸甜味已好滿足。</p><p><br> 細個無乜環保意識，捉完啲蟹仔成日諗住煮嚟食，講畀人知就笑死人，因為嗰啲招潮蟹係無肉嘅。試過入去捉蟹，撥開紅樹後見到一團黑色物體向我哋飛埋嚟，淨係識驚調頭走，後來先知嗰啲係草蚊。</p><p>將於年中推出嘅《自然之歌》，由漁農自然護理署同Albert合作，以民歌介紹10大勝景，曲中會加入海浪等天籟之聲。</p><p>大澳租船垂釣<br> $150/人（4小時）或$250/人（全日）<br> 地址︰新基棚47號<br> 電話︰94711610（梁生）</p><p>香港蘇杭印洲塘
</p><p>10大勝景排頭位嘅大浪西灣、東平洲同埋濕地公園，大家都好熟悉，相比第8位嘅印洲塘就比較少聽，但一講起嗰度嘅海岸公園，都應該記起佢係位於新界東北。「上有天堂，下有蘇杭」，而山水優美、人煙渺渺嘅印洲塘，就有「香港蘇杭」嘅美譽。<br> 要俯瞰印洲塘美景，由烏蛟騰上山行約3小時去荔枝窩就最適合，沿途樹景奇特，又可以從遺迹鑑古知今，除咗開頭20分鐘上山辛苦啲，先苦後甜山路都平緩舒服。</p><p>報團資料
</p><p>友晟旅遊——荔枝窩、梅子林行山一日遊<br> 日期︰3月18日<br> 行程︰旺角洗衣街上車至烏蛟騰起步，經分水坳、梅子林、蛤塘至荔枝窩。午後經三椏村回烏蛟騰。<br> 收費︰$45<br> 查詢電話︰25396420</p><p>十大勝景選舉網址：www.focp.org.hk/hk88vote/tc/</p></body></html>