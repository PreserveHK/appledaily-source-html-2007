<html><header><meta charset="utf-8"><title>REVIEWS影碟：90's非洲為鑽大屠殺<br>里安唔攞奧斯卡　唔抵!</title></header><body><h1>REVIEWS影碟：90's非洲為鑽大屠殺<br>里安唔攞奧斯卡　唔抵!</h1><p>《血鑽》係男士們必備，每隔一段時間就拎出嚟畀女朋友睇，除咗緊張刺激、血腥火爆，亦警醒女士發夢都諗緊嘅鑽石，背後有好多個血腥故事。據國際特赦組織的英美調查，現時只有13%零售點能提供非血鑽保證！換言之，你買到嘅或戴緊嘅隨時可能係「血鑽」！咁樣相信令到男士們荷包輕鬆唔少！（編者按：阿許生，呢個係你一廂情願嘅諗法，女人愛靚唔愛命，何況係人哋條命。里安仔演技好正，叫好唔叫座，原因係無女人肯睇。）<br><br>記者：許福合</p><p>故事複雜曲折</p><p>仲記得「鑽石恆久遠，一顆永留傳。」嗎？《血鑽》內可以見到鑽石背後血腥。九十年代非洲塞拉利昂，內戰已經令唔少人流離失所，民不聊生，再加上鑽石呢個「人見人愛」嘅因素，更令到大屠殺，黑人童兵成為《血鑽》最常見到場面！呢個背景下，由狄哲文侯蘇飾所羅門，被迫於鑽石礦場工作，幸運地發現巨鑽並且收藏起來。幾經轉折被里安納度飾丹尼知悉後，就半強迫要同佢分享呢顆巨鑽，中途又有珍妮花康納莉飾女記者捲入其中。劇本編排得非常緊密，高潮緊接另一個高潮，尤其係描寫內戰場面，大屠殺，爆炸連場，當作動片睇亦一樣過足癮。</p><p>里安納度亦正亦邪</p><p>作為荷李活商業電影，《血鑽》描寫非洲嗰種落後、混亂同殘暴，自然出盡力咁煽情火爆，非常到肉，而幾名男女主角亦演得非常出色，狄哲文侯蘇同兒子幾場感人戲，可能會令唔少人睇到眼濕濕，而里安納度更係演技達爐火純青，將丹尼呢個亦正亦邪角色演得非常入肉，活用眼神、動作、說話，令到觀眾睇得好投入，由一開始走私鑽石、到後來幫所羅門父子團圓，呢個亦正亦邪角色的確係個大考驗，而里安納度演得出色，大有此角專為佢度身而設一樣！<br> 不知道各位有無發現，每當里安納度講完一句對白，總會加一聲「吓」，唔知係咪拍完《無間道風雲》受影響呢？</p><p>1區睇得辛苦</p><p>唔知有幾多人同筆者一樣，睇戲都習慣睇字幕呢？尤其係西片，基本上都唔多理演員講嘅番文，多數係睇住字幕睇戲，不過今次《血鑽》係1區碟，唔好話無中文配音，字幕亦都係只有英文、法文等，無可奈何之下惟有揀英文字幕。戲情理解一般都無問題，不過間中總會出現啲當地用詞或特別用意生字，真係會睇到𢱑晒頭，又無理由睇睇吓去查字典㗎！惟有估估吓喇。希望3區碟快啲出，再睇多一次。</p></body></html>