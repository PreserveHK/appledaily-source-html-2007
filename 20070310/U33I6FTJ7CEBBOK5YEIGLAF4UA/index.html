<html><header><meta charset="utf-8"><title>女性制約 - 左丁山</title></header><body><h1>女性制約 - 左丁山</h1><p>傳媒公關春茗「馨香宴」，有唔少老總、編輯作家出席，席間有抽獎助興，其中一個獎品係ONJ演唱會入場券，坐在左丁山隔籬嘅公關靚女艾比話：「ONJ個名好似聽過噃，好熟，係邊個呢？」左丁山屈指一算，ONJ約六年前來港表演一次，當時好似係五十或五十一歲，現在應該有五十六、五十七歲啦，於是對艾比話：「你識得ONJ呢個名已經算好有常識，佢主演《油脂》之時，你都未出世！」艾比話：「係嘞，我都睇過《油脂》舊片重演，ONJ唱歌跳舞好勁啫，乜成三十年後，佢仲可以唱歌？」<br> 梗係識唱識跳啦，唔係嘅話，披圖梁做乜主辦一個ONJ演唱會，仲要喺紅館舉行㖭（一場），你估嫌錢腥，想蝕大本乎？披圖計過條數，你都唔使同佢諗。<br> 中獎得ONJ演唱會入場券者，竟然係林超人，左丁山問林太作家屈：「你又識得邊個ONJ呀？」作家屈話：「使唔使識呀？林超人中咗獎，立即收埋兩張飛，冇話請埋我去喎！」講笑咩，眾目睽睽之下，林超人夠膽請另外一位女士去聽ONJ？作家屈係後進好手，ONJ當紅之時，佢應該係讀緊小學，小時候唔識ONJ都唔奇。<br> 公關大姐大最怕聽到啲後生仔咁樣講嘢法：「白潘、貓王係邊個？張活游、張英？點識呀，話識即係認老啫！」大姐大認為出嚟社會做事，特別係做傳媒公關，乜都要識啲，唔識就要去搵資料，睇到識為止，千祈唔好話自己唔識，仲要講到好理直氣壯，視之為當然咁嘅款，否則好難喺呢行爬上去。作家屈曾係著名記者編輯，寫文章一流，做慣資料搜集，佢要知道ONJ背景，話咁快就會搵到。<br> 可惜吖，作家屈生產力旺盛，四年抱三，屋企有三位小皇后，請埋菲傭都驚照顧唔掂，作家屈唯有返屋企湊女，有人搵佢打工，佢都唔肯，誠香港社會大損失也。三八婦女節之日，林行止在專欄引述美國學者研究論文，指女人在結婚生子之後，工作表現就會冇以前咁好，做緊教授而結婚生子，女博士升職嘅機會係小咗。唔使睇美國專家報告咯，睇吓作家屈唔肯復出就知道女性嘅制約啦！</p></body></html>