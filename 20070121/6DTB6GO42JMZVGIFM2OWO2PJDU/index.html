<html><header><meta charset="utf-8"><title>繪畫行善賀出山<br>Sammi「冇興趣同千嬅爭」</title></header><body><h1>繪畫行善賀出山<br>Sammi「冇興趣同千嬅爭」</h1><p>正當楊千嬅和何韻詩力爭東亞一姐之位時，一直養尊處優的鄭秀文昨日終於出山加入戰團，首要任務是出席慈善活動，更親手畫畫大騷才華，似向大家展示她除了能歌擅舞及拍電影外，繪畫方面也有水準，不過她揚言冇興趣同千嬅爭，難道不放對方在眼內？</p><p>鄭秀文（Sammi）自拍完《長恨歌》後，有指她因健康欠佳而勁減工作量，縱然簽約東亞已有一段日子，但她一直推掉工作，遲遲未見露面，不過楊千嬅加盟東亞之後，即傳出Sammi出山爭做一姐，而她昨日終正式投入工作，以醫院榮譽大使身分，出席在跑馬地馬場舉行的「愛拼大行動」記者會，並親手畫了一幅畫，聯同千名病友、義工及藝術工作者所繪的圖畫合拼成全球最大的巨畫，以喚醒世人的關愛精神，Sammi說：「呢個活動好有意義，係今年第一份工作，用咗幾個星期去畫，呢幅畫我好滿意。」</p><p>5月開個唱</p><p>對於是否會全力投入工作，Sammi強調要以輕鬆無壓力為主，她說：「唔會好密集去工作，5月會開演唱會，暫定4至5場，到時體力充沛咪開多啲，唱片應該唔會出，最多出幾首單曲嘅CD，暫時都唔想令自己太辛苦，健康同快樂好重要，我想開心工作，唔會畀自己太大壓力，歌迷渴就叫佢哋飲水啦！」<br> 有指因楊千嬅加盟，故Sammi出山爭做一姐，對此她說：「唔該，求吓你哋放過我啦！我冇興趣同冇需要咁做，我鍾意開心同跟自己意願去做嘢，娛樂新聞報道話公司畀幾多錢我做嘢，我嘅合約係另一回事，同林生（林建岳）係好free嘅協議，佢係生意人，點會畀好多錢我又唔使做，根本冇可能，我衷心希望千嬅去到新公司積極去做，有好發展，佢（楊千嬅）咁樣我睇到都會好開心，爭乜嘢最佳女歌手，我冇玩呢個好耐啦！都已經習慣被人拎我同千嬅比較，我哋做嘢會見到面，但唔多接觸機會。」</p><p>未有追求者</p><p>提到感情方面，Sammi稱會將此方面交給神去安排，她說：「好似冇追求者，畀神安排得㗎啦！到時派紅雞蛋唔會漏咗你哋，𠵱家咪亁等囉！」Sammi在活動結束後，往銅鑼灣新寧道一間花店cafe接受陳輝陽訪問。<br> 採訪、攝影：魯萍、陳偉權、娛樂突發組</p></body></html>