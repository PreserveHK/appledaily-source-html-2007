<html><header><meta charset="utf-8"><title>唔認指令踢斷對手隻腳<br>求驗客手記：禾諾克死性不改</title></header><body><h1>唔認指令踢斷對手隻腳<br>求驗客手記：禾諾克死性不改</h1><p>上周六英超球員個個好似食咗火藥咁，「燥底」非常，全日球證出示咗3張紅牌，而上季英冠大戰翻版，雷丁主場贏錫菲聯一場，球員唔止腳腳七注，更「掌掌到肉」，連教練席都大打出手，差啲觸發雙方大混戰呀！</p><p>雷丁助教笨人出手</p><p>查實場波戰情平淡如水，70分鐘雷丁已憑沙恩朗、廸拉告魯斯、史堤夫亨特各入一球，領先到3:0。稍後客軍追成1:3，對大局影響唔大。然而，賽事到54分鐘，雙方爭掟界外球時發生爭拗，錫菲聯翼鋒基利士比無啦啦整咗隻「寒冰掌」畀對方嘅史堤夫亨特嘆，即時被逐！<br> 餘波未了，隔咗一陣，只見雷丁助教當尼斯，突然衝去隔離，以鬧帶打咁搵禾諾克算賬；而後者就笑笑口咁畀佢又推又撞，等待自己友將當尼斯拉開；驟眼睇就一奸一忠，但箇中起因值得同球迷噏多兩句。<br> 原來，當尼斯「睇見」禾諾克好大動作咁做出「用腳踩落地」嘅姿勢，意即「踩斷佢哋對腳」，所以令雷丁教練席極為不滿。<br> 一向麻煩多多的禾諾克否認挑起火頭：「佢（當尼斯）話我叫球員踩斷雷丁班友隻腳，簡直係廢話連篇；唔信我？可以問第4球證！」<br> <br> 「禾諾克曾試過做反V手勢、挑釁球迷、粗口贈球證等，惡行纍纍，並非善類，呢壇嘢如果足總插手，佢想甩身都幾難！」</p></body></html>