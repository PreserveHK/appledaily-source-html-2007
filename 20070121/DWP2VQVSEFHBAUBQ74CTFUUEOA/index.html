<html><header><meta charset="utf-8"><title>撚手DVD：驚到作嘔　電鋸劏肚割喉</title></header><body><h1>撚手DVD：驚到作嘔　電鋸劏肚割喉</h1><p>睇驚慄片音樂元素好重要，最新呢齣《德州電鋸殺人狂──成魔之路》，血肉橫飛呢類核突鏡頭肯定係例牌菜式，但呢次仲加入超真實電鋸SoundEffect，小記走上旺角影音舖頭搵專家搭番套最Popular嘅5.1組合邊睇邊試聽，發燒友話用THXCinema嚟試特別傳神，拉動電鋸嗰吓直頭喺耳邊轟一嘢，聽到殺人過程相當細緻，劏肚、𠝹面、割喉……呢套電影最得人驚之處，係永遠走唔出德州，惟有等死……夜晚睇完唔使瞓。<br>記者：陳國輝　<br>攝影：楊錦文　<br>鳴謝：阿二無線電(23936381)</p><p>aFocalJMlab807V：$7,890（前置）<br> bFocalJMlabCC800V：$4,200（中置）<br> cFocalJMlabSR800V：$7,360（後置）<br> diClub2：$4,180（Woofer）</p><p>發燒友阿進：驚慄片入門機</p><p>小記試聽完險些被呢套5.1「毒」死，據聞發燒友阿進由中學時代已經玩Hi-Fi，淨係見佢拎隻CD出嚟幫套喇叭Tune音已經大開眼界，佢仲搵咗一系列FocalJMlab嘅喇叭畀小記試聽，由前置、中置、後置加埋Woofer，盛惠$23,630。<br> 「呢Set好Popular，價錢唔貴又慳位，有要求嘅入門客都會揀佢；如果砌套中價雙聲道要十幾廿萬，不過聲音更靚，Upgrade又易，玩嗰班主要係熟客同老手。」</p><p>經典舊橋　仍驚足90分鐘</p><p>唔使講，開波即試殺人狂首度拉動電鋸一幕，佢將德州死飛仔身體鋸開一半，呢幕除咗有電鋸聲，仲有血肉橫飛，以及目睹整個過程嗰位女仔把尖叫聲，好真實、好傳神。<br> 「睇驚慄片用THXCinema已經夠晒，原因係呢種SoundEffect感覺稍為Mono，啱睇戲居多，甚至乎用番Standard亦唔錯，整體表現均勻。至於聽CD有唔同要求，要有人聲與樂器聲之間嘅分隔道，好仔細分明。」<br> 德州電鋸殺人狂嘅角色，咁出名應該冇人唔曉，甚至煲開驚慄片嘅Fans仲當佢神咁拜！呢一集叫「TheBeginning」，之不過解釋佢「成魔之路」唔算深入，反而論驚嚇度就爆晒燈，老實講，故事又係經典舊橋炒完一碟再一碟，你寄望呢集會有人對付到殺人狂？又係嗰句：「插佢十幾刀仲依然健在，根本唔係人！」<br> 戲中描寫殺人過程相當細緻，加埋最新的音效，合埋眼一樣聽到狂魔殺人過程，要避開恐怖場面，惟有去廁所。</p><p>《德州電鋸殺人狂──成魔之路》$95</p><p>類型：驚慄<br> 片長：90分鐘<br> 區碼：3<br> 級別：Ⅲ<br> DVDPRO（23326326）</p></body></html>