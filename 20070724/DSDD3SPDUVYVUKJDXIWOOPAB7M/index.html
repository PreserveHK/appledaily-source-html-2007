<html><header><meta charset="utf-8"><title>金手指：TCI最應該入股的公司 - 孫柏文</title></header><body><h1>金手指：TCI最應該入股的公司 - 孫柏文</h1><p>噚日，領匯開股東大會，當然有好多以前搵開房委會同納稅人笨嘅既得利益者，出來做做show，示示威。講真，租金係個固定成本，正當一個商舖賣貨數目越多，租金佔每件貨品成本嘅百分比就會降低，作為一個商人，你寧願租金低？定係租金佔成本百分比低？<br> 當然，除咗喺公屋商場做生意之外，其他各行各業都面對固定成本。交通行業，就係其中一個。以前做石油分析員，都會留意埋航空業。而航空公司面對嘅三大成本，就係機價、人工、燃油。孫柏文想問，呢個唔係同的士業「車租、人工、燃氣」一樣咩？<br> 外國廉價航空成功，係因為佢用「盡量飛多幾程」嘅方法，令機價佔成本百分比盡量降低，特區嘅八折的士，一樣希望做到同樣結果。所以孫柏文永遠唔明白點解會有的士司機反對八折的士。<br> 講政策。我曾經講過，交通政策應該得一個目標，就係港人盡量可以用最快、最平、最方便嘅方法，由A去到B。所以見到政府控制嘅機管局，做好多嘢去打壓八折的士同電召貨van，真係摸不着頭腦。點解機管局寧願保護其他交通工具，都唔保護赤蠟角機場對其他華南機場嘅競爭力？如果可以有個冇機鐵嘅機管局，好似領匯咁被完全私有化，真係求神拜佛TCI入股，因為我相信到時來往機場一定好方便，起碼毋須喺30幾度高溫下，由一個泊車區去到另一個泊車區。<br> 金手指網誌： http://phatdat.blogspot.com </p></body></html>