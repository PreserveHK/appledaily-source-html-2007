<html><header><meta charset="utf-8"><title>散戶連線：鋼鐵股食咗威而鋼</title></header><body><h1>散戶連線：鋼鐵股食咗威而鋼</h1><p>噚日鋼鐵股全面爆升，當中以鞍鋼（347）表現最厲害，股價升三個六毫九，超過兩成有多；重鋼（1053）同馬鋼（323）都唔執輸，分別升13.8%同10.6%，難怪Jackbao高呼：「Unbelievable（難以置信）！」<br> Kclot話：「鋼鐵股肯定係食咗藥，仲係『威而鋼』嗰隻！而且高盛出咗份報告，將鞍鋼評級由『中性』調高至『強烈買入』，點會唔勁升！」</p><p>為業績期響頭炮</p><p>蠢散一名覺得：「前日大陸鋼股係咁升，再加埋香港嘅鋼股落後大市，所以噚日咪狂追番上嚟囉！」lazymc2005就認為：「相信會為業績期打響頭炮，鋼鐵股嘅中期業績應該唔錯嘅。」<br> Gotdns2000就對鞍鋼好有信心：「雖然唔係低位買，亦都曾經試過坐艇，但從來都唔擔心，因為無論公司前景同管理層都好好，股價升完仲可繼續升，唔怕長揸喎。」</p><p>退休之選可長揸</p><p>揸住隻馬鋼嘅Hello18882007就話：「呢隻股簡直係退休之選，上年2.65元買入，家吓足足升咗倍半，早幾日收埋息，嚟緊應該仲有得升，爽呀！」<br>  http://www18.discuss.com.hk/viewthread.php?tid=4816351&amp;highlight=%BF%FB%C5K </p><p>報料站</p><p>歡迎提供網上財經趣聞，資料一經採用，酬100元。<br> 請附姓名、電話及電郵地址，交business@appledaily.com</p></body></html>