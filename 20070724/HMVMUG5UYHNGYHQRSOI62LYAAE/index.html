<html><header><meta charset="utf-8"><title>消費blog：聯合商務機位可變床</title></header><body><h1>消費blog：聯合商務機位可變床</h1><p>𠵱家啲人去旅行越嚟越豪，跟旅行團都要坐商務機位，我都坐過一次，成個人可以攤喺度，又幾鬼舒服。噚日同聯合航空嘅公關Emily傾開偈，佢話聯合航空喺今個秋季，會將國際航線嘅商務客位，全部換晒全新超豪嘅座位。<br> 點樣豪法？Emily話，嗰張商務座椅可以作180度調校成為平躺式卧床，六呎四吋長，成個人瞓晒落去都仲有位剩，仲有埋腰墊、頭墊可供調節。呢款平躺式卧床椅喺美國航空公司之中，聯合航空係第一家。<br> Emily又話，座位配有15.4吋嘅電視螢幕，比以往商務艙嘅螢幕大咗3倍，唔單止可以睇戲、電視節目，仲可以打機。個位又設iPod連接器，搭客可以透過娛樂系統播放自己帶嚟嘅音樂同影片，「坐得商務位，當然仲要美酒佳餚啦。」我都好想坐呀，咁鬼嘆，唔怪得𠵱家啲人跟團都坐商務機位啦。<br> 逢周一至周四刊出</p></body></html>