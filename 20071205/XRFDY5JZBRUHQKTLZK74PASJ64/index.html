<html><header><meta charset="utf-8"><title>淑女升格貴族Martin　加包圍9成似</title></header><body><h1>淑女升格貴族Martin　加包圍9成似</h1><p>我問你，你染金啲頭髮，戴對藍色隱形眼鏡為乜？點解要扮鬼妹？我又問你，你講嘢吊高8度，成日喺度跳跳紮紮扮卡娃兒呢做咩？點解要扮㗎妹？<br>我今日喺飛鵝山見到件日產淑女，佢換咗個鬼面罩加咗套包圍扮英國紳士雅士頓馬田（AstonMartin），為咩淑女要扮紳士？耳邊突然傳嚟一把聲：「Vantage嘅車價差唔多係350Z嘅5、6倍，𠵱家幾十萬望埋去都有英國名車嘅感覺，平平哋都可以滿足虛榮感嘛！」<br>嘩，顯靈呀！你儍㗎？我隔籬個車行職員講嘢咋！<br><br>文：嘴嚼爺<br>攝影：陳陶鈞<br>Model：Meko</p><p>幾十萬變百七萬</p><p>話晒Fairlady都係一代名車，有自己個性有自己捧場客，但係淑女貪新鮮，今次就着起套西裝扮英國雅士頓馬田嘅Vantage。拍攝當日車行仲安排埋一架正牌Vantage拍住影，一嚟到，模特兒Meko問：「咦？你話邊個扮邊個話？」你估呢？「我覺得右手邊嗰㗎靚啲喎。」死未？死未？一架車價百幾萬，一架幾十萬，呢個時候我終於明白到點解要將一架350Z扮成Vantage，同時亦都好戥呢架貴族Vantage唔抵。<br> 不過老實講，呢架350Z都唔算抄到足，最有英國味道係車頭一個鬼面罩，之後側邊入風口、車尾孖喉都跟得幾足，再加上四輪19吋胎軨，唔識車嘅淨係覺得佢有型，識少少車嘅就會覺得佢有貴族影子，遇上車迷，撇除有冇抄襲之嫌，都會覺得佢改得幾有型。相信，只有Vantage車主見到先會藐嘴藐舌。</p><p>從車側便可看到，Vantage像紳士，線條較穩重，而淑女350Z，相比下就較玲瓏。</p><p>車頭旁邊入風口都有心思加條電鍍邊，不過形狀就唔多同，扮得低調少少。</p><p>如果你冇放Vantage幅相喺側面比較，其實350Z配套已經好精緻。</p><p>寃家路窄唔使怕</p><p>外表9成似，內裏就唔使講，因為講嚟都無謂，人哋Vantage用5,935c.c.V12偈，成450匹馬力，連007邦邦都揸AstonMartin搵食，真係冇得比。正如一撻車，唔識車嘅Model都話：「兩架車把聲都好唔同喎。」<br> 不過，以車論車，350Z馬力有280匹，而且仲係6前速手波，喺香港已經好夠砌，加埋後輪驅動，增加玩味，山路公路都可以風馳電掣，就算寃家路窄遇到正牌Vantage，只要唔係入機場條路遇到，都可以Keep住拍跳，唔使自卑。<br> 跳上車，就會感受到兩部車最大分別。350Z內櫳改動不大，依然非常科幻跑味，同DB9包晒真皮嘅華麗感覺又係兩回事。不過以雙座跑車格局嚟講，350Z係比較偏向着重舒適性。簡單啲講，即係啱晒做媾女車，或者，如果你女朋友搞得掂車裏面支棍仔，你都可以送部畀佢女扮男裝。</p><p>Fairlady350ZZ33規格</p><p>引擎：3,498c.c.V6DOHC<br> 馬力：280hp/6,200rpm<br> 扭力：37.0kgm/4,800rpm<br> 傳動：6前速手波，後輪驅動<br> 查詢：富利堡（28776700）</p></body></html>