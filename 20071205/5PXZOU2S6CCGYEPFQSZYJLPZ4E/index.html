<html><header><meta charset="utf-8"><title>金手指：冇料到的保爾森 - 孫柏文</title></header><body><h1>金手指：冇料到的保爾森 - 孫柏文</h1><p>相信大家都知，次按問題一路爆緊煲。孫柏文講都講咗成年，真係有如百集長劇。咁基本上，次按或其衍生出來嘅信貸危機，就係一班人或機構借咗太多錢。借錢畀收入卑微嘅人，唔等於好危險，唔好借咁多就得。反轉頭，借錢畀薪高糧準嘅人，唔等於好安全，借太多一樣出事。</p><p>衰在兩年後跳息</p><p>喺呢個信貸風暴當中，最能代表胡亂借貸風氣，就肯定係一種叫做「還還吓利息會跳高嘅按揭」adjustableratemortgage（ARM）。咁ARM按揭同其他次按一樣出事，所以花旗國財長保爾森，呢幾日嚟就不斷吹風話將會有計劃去救佢哋。孫柏文可以話，保爾森嘅計劃冇料到。<br> 當然，要明點解計劃冇料到，就要知道ARM按揭係乜。例如，有個人以零首期，做30萬美元按揭去買樓。頭兩年利息超低，兩年之後利息就會跳上。<br> 07年前，花旗國樓市到達高峯時，就係有好多人憑呢啲ARM按揭買樓自住或投資。因為ARM按揭利息，普遍都會喺兩年之後跳上，而06年又係貸款狂熱嘅高峯期，所以08年亦將會係利息跳上嘅高峯期。<br> 對於借款人嚟講，利息跳上嘅最大問題，就係兩年前以超低息借錢嘅人，其實已經覺得頭兩年嘅還款額非常吃力。仲話利息要跳上？肯定出現斷供潮。<br> 咁對於放款人嚟講，斷供其實可以唔係問題。只要本身層樓繼續升值。斷供咪將層樓銀主拍賣，放款人分分鐘執多筆。現在保爾森要出手嘅原因，就係斷供潮遇上樓價跌。到時已經放款嘅人，就會面對嚴重虧損，如果係銀行甚至可能會執笠，危害銀行體制穩健。</p><p>先分類再揀嚟救</p><p>大家可能會問：「點救？」<br> 首先，保爾森吹風話將做咗ARM按揭嘅人分為四大類：<br> 1.利息跳上，還款冇問題嘅人。（即係毋須要救）<br> 2.利息就算唔跳上，都還唔到嘅人。（即係毋須要救）<br> 3.利息跳上時，能夠轉按嘅人。（即係毋須要救）<br> 4.利息跳上前還款冇問題，利息跳上後就還唔到嘅人。（保爾森想救）<br> 多都唔講，保爾森會點界定一個人為第四類呢？喺第一同第三類人當中，有幾難先可假扮第四類呢？聽日，我就假設保爾森搵到真係第四類嘅人。再插保爾森個拯救計劃。<br> 金手指網誌： http://phatdat.blogspot.com </p></body></html>