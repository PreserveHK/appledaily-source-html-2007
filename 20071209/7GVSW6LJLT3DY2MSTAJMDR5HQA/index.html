<html><header><meta charset="utf-8"><title>金手指：救市越成功　市越死 - 孫柏文</title></header><body><h1>金手指：救市越成功　市越死 - 孫柏文</h1><p>上個禮拜五，花旗國政府宣佈，點救「還還吓利息會跳高按揭」（ARM）嘅業主。今日，孫柏文再插花旗國財長保爾森呢個計劃。<br> 大家要記得，ARM按揭，就好似啲「頭六個月免息或超低息，之後超高息信用卡貸款」咁，還還吓利息會跳高。保爾森計劃，就係迫啲債主，將超低息期延長五年。不過，唔會一刀切，會有限制。主流傳媒引述專家話：「限制太多，受惠嘅人好少。」我絕對唔同意。</p><p>好多人受惠</p><p>上個禮拜我講過，啲限制係想甄別啲「真正有需要」嘅業主。不過，睇完啲條文，我可以話，會有好多業主「受惠」。基本上，甄別方法就係倚靠「未來還款能力」同「按揭、樓值比率」嚟設定。點解啲「專家」話受惠嘅人會好少？因為要受惠，「按揭、樓值比率」要超過97%。即係理論上做多過3%首期嘅業主冇得受惠。<br> 不過，啲「專家」忽略咗，「樓值」呢樣嘢，喺花旗國根本可以亂吹。如果唔係，今日都唔會有咁多問題按揭。所以「按揭、樓值比率」，唔會迫走好多人。至於「未來還款能力」規限，要扮窮又會幾難？</p><p>鼓勵唔履約</p><p>保爾森話將做咗ARM按揭嘅人分為四大類：<br> 1.利息跳上，還款冇問題嘅人。（唔想救，不過會成功扮窮扮第四類人）<br> 2.利息就算唔跳上，都還唔到嘅人。（救都死）<br> 3.利息跳上時，能夠轉按嘅人。（想轉按都難，被迫變成第四類人）<br> 4.利息跳上前還款冇問題，利息跳上後就還唔到嘅人。（保爾森想救嘅第四類人）<br> 咁多人「受惠」，咪有料到囉？錯。個計劃最終目的，係穩定樓價。如果冇料到，就等於啲債主可以繼續強制履行合約，收錢或收樓。當咁多債主被迫接受破壞合約嘅要求。邊度再會有新嘅債主同資金，畀花旗國人買樓？真係諷刺，保爾森呢個計劃越成功，樓市越死。<br> <br>  http://phatdat.blogspot.com </p></body></html>