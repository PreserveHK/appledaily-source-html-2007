<html><header><meta charset="utf-8"><title>8年爛靴配老西<br>絕襯尊尼佬味</title></header><body><h1>8年爛靴配老西<br>絕襯尊尼佬味</h1><p>荷李活型男尊尼狄普（JohnnyDepp）衣着品味一向獨特，鍾意嘅人會話佢超級型，否則就會話佢騎呢。日前尊尼出席新片《魔街理髮師》（SweeneyTodd:TheDemonBarberofFleetStreet）紐約首映，佢腳上一對爛皮靴又再引起一眾潮人熱烈爭論。<br> 嗰日尊尼少有咁執到正着老西行紅地毯，不過腳上依然係嗰雙平時成日着、殘到無倫嘅舊皮靴，《People》雜誌嘅時裝專家就發現尊尼呢對靴，已經由1999年着到𠵱家，係就係可能有感情，但就唔襯身上衣着，又唔啱場合，勸尊尼快啲換鬼咗佢啦。</p><p>幸運靴有性格</p><p>啲潮人網友對尊尼呢對爛皮靴有唔同睇法，但大部份人竟然覺得對靴好型，應該繼續着，ashley話：「梗係唔應該換啦，對靴有性格、故事同回憶，我就覺得好靚，又襯尊尼氣質，應該着到爛為止！」nvo都話：「呢對係佢嘅幸運靴，對佢嚟講應該有特別意義。」不過都有人唔同睇法，KAREN就話：「對鞋應該掉入垃圾桶啦，令尊尼顯得好唔專業。」bonnie都話：「對鞋太爛，點襯都唔好睇，如果真係值得留念，都係擺喺屋企欣賞啦。」<br> 網址： http://offtherack.people.com/2007/12/07/should-johnny-depp-get-new-boots/comment-page-1/#comments <br> <br> 版主：網盜王尊尼Deep<br> 本欄逢周一至五刊出</p></body></html>