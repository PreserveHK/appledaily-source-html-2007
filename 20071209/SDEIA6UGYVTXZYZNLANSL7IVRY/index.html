<html><header><meta charset="utf-8"><title>星級導遊：鄧梓峰帶4子女遊澳　抱羊捉肥鵝</title></header><body><h1>星級導遊：鄧梓峰帶4子女遊澳　抱羊捉肥鵝</h1><p>身為圈中模範好爸爸的鄧梓峰，非常重視子女的成長，他向來認為讀萬卷書不如行萬里路，每逢長假就會帶四名子女外遊增廣見聞。鄧氏一家去年到了澳洲旅行，除了到名勝觀光，還特別安排了騎馬、探訪塘鵝和到牧場參觀剪羊毛等另類行程，全情投入大自然懷抱。　撰文：比華利</p><p>鄧梓峰每逢子女的學校長假，必定會安排全家外遊，除了讓子女暫時拋開學業的壓力，又可以乘機進行親子活動，一舉兩得。香港乃石屎森林，人多車多，所以鄧梓峰替家人安排外遊行程和地點時，盡量以遠離繁囂，多點親近大自然為大前提，當然同時最好讓子女們多接觸新事物，大開眼界。</p><p>包車遊覽舒適方便</p><p>去年暑假，鄧梓峰夫婦就帶兩名囡囡和一對孖仔到澳洲悉尼和布里斯本度假，他說：「美中不足係香港同澳洲嘅天氣啱啱掉轉，所以玩起上嚟有啲凍，冇咁輕鬆。不過澳洲同香港時差約3個鐘，大人同細路都好易適應。」<br> 鄧梓峰全家6人甫抵悉尼，即租用了車子接載，然後就由悉尼玩到布里斯本，他說：「包咗車周圍去玩，咁樣大家都舒服啲。」負責的司機兼導遊非常盡責，他們先玩盡悉尼巿中心的旅遊景點悉尼歌劇院、悉尼大橋、DarlingHarbour和漁人碼頭外，又到離巿區遠一點的BlueMountain和TheEntrance區遊玩。鄧梓峰說：「如果鍾意食新鮮生蠔，我認為一定要去漁人碼頭，嗰度啲海鮮好新鮮，即開即食，生蠔肥美可口。唔食生蠔，仲可以食三文魚或其他選擇，一樣好好食，價錢唔會好貴。澳洲盛產嘅泥蟹，雖然唔平，但肉厚甜美，蟹迷唔可以錯過，泥蟹好大隻，最啱一家人一齊食。」<br> 到BlueMountain遊覽，定必要去觀看名勝三姊妹石，鄧梓峰說：「佢係由三嚿石天然並列而成，好似三姊妹一樣咁密切，於是就有三姊妹石呢個名，好貼切。」為增加酷愛近距離接觸動物的小朋友趣味，鄧梓峰推介：「要去TheEntrance區睇塘鵝，嗰度有約幾百隻肥嘟嘟嘅塘鵝，工作人員每日都定時餵哺佢哋，成群塘鵝好有規律游上岸食嘢，佢哋一啲都唔驚人，非常善良可愛。」</p><p>鱷魚鴕鳥肉食唔停</p><p>身為家長的鄧梓峰認為應多讓小朋友接觸大自然，這樣對他們心智發展，十分有幫助。他又說：「小朋友多啲接觸動物，絕對係可以培養佢哋嘅愛心。所以導遊都有應我要求，安排小朋友去一個郊外嘅山谷GlenworthValley騎馬，嗰度啲馬好馴良，唯一美中不足係小朋友騎咗上去原來係冇專人拖住隻馬踱步，任佢哋奔跑，我略嫌太牙煙。」至於買手信方面，鄧梓峰說：「我哋買咗好多鱷魚肉亁同鴕鳥肉亁，大人同細路都食到唔停口。」</p><p>話你知：剪羊毛騷過癮</p><p>大家到澳洲旅行，很多時會大量搜購羊脂膏之類的護膚品，鄧梓峰卻推介往牧場看剪羊毛騷，短短10數分鐘，工作人員先帶一群羊出來跟觀眾打招呼，然後他便揀選一隻，即場示範剪羊毛，鄧梓峰說：「個騷幾精采，我幾個小朋友都睇到眼定定，佢哋之後仲可以接觸啲羊仔，囝囝栢暉仲抱住影相，佢話羊仔好得意。」</p><p>話你知：搭渡輪睇靚景</p><p>悉尼的交通發達，除了有公共巴士和火車外，還有渡輪，由於它擁有一個美麗的海灣，所以鄧梓峰建議大家有時間，可以選擇乘坐渡輪悠閒欣賞沿海景色，他說：「船費由約20蚊港幣到40蚊港幣不等，視乎你喺邊個碼頭上船同落船，坐船又可以遠觀悉尼大橋同悉尼歌劇院，好宏偉好靚。」</p></body></html>