<html><header><meta charset="utf-8"><title>中環在線：秋官上《一擲千金》恒指又睇跌 - 李華華</title></header><body><h1>中環在線：秋官上《一擲千金》恒指又睇跌 - 李華華</h1><p>噚日秋官上《一擲千金》，好衰唔衰，阿爺喺周末又話要加存款準備金率，仲要係大幅度咁加，今日個市勢危矣，難怪網友即刻有嘢講。雖然賭仔姓賴，但次次秋官出嚟都咁啱跌市，又唔怪得散戶喎。<br> 早喺禮拜六，網友睇到秋官禮拜日做遊戲節目嘉賓嘅預告，已經開始喺網上討論區鋪文，veebi話：「原來周五（7號）大跌係序幕。」天才波話：「秋官真係神人，一見即跌，秋官一出，誰與爭鋒，今次連四叔都頂唔順。」mojoo有啲擔心，「玩一玩《一擲千金》，隨時一跌千點！」<br> 雖然秋官喺節目度話唔信自己有神奇力量，仲話「信我就一早買（股票）啦。」但RonaldLiHoTing無奈話：「咁多次都中，想唔信都唔得！」pooh1971本來唔信，但都開始動搖，「又會咁蹺阿爺宣佈加息！」<br> Edric話，「初期係咁啫，之後係自我實現，散戶有預期，大戶趁勢做嘢加多兩腳。做低價格食期指，收貨後再上，散戶低沽高買蝕唔少，大戶就低買高沽賺幾轉。」</p><p>最後只得1萬銀</p><p>諸葛不明雖然唔係好信秋官效應，但就體會到佢嘅影響有幾大，「秋官未到，好友已經聞風先逃。」<br> veebi覺得，「升硬啦，如果秋官攞到300萬。」可惜咪話300萬獎金攞唔到，秋官最後只得1萬銀，今日個市係點網友心中有數。<br> 不過，唔信秋官有神奇力量嘅dodo321就覺得，秋官係俾人利用，「阿爺真係有計，借丁蟹禮拜日出嚟，就加存款準備金率，禮拜一借勢回調，簡直係天衣無縫。」</p><p>輸多贏少唔到你唔信</p><p>秋官效應幾時正式出現？又邊個開始講先？連秋官本人都話莫名其妙，但一致公認，應該係無綫92年播《大時代》時，由於劇情講到本港股市，加上當時港股大跌，所以觀眾對號入座，賴得就賴。不過，唔知係心理影響，定真係有咁邪，自92年至今年，每逢秋官有劇上，個市硬係跌，咁多年嚟只有《潮爆大狀》同《非常外父》兩套劇倖免，恒指喺播劇期間不跌反升。<br> 近年秋官效應有「嚴重化」趨向，因為影響已經唔止秋官主演嘅劇集，而係但凡佢上電視，港股都「巧合」一跌，好似上個月中，秋官偕女欣宜出席《歡樂今宵團圓夜》節目，當日咁啱又係人行加存款準備金率嘅日子。<br> 秋官效應咁靈驗，曾經真係有人搵秋官索償，99年一名叫黃進東嘅男子，指控秋官令佢精神受損，向秋官索償5000萬銀，不過，入稟狀係寄畀「無綫電視台藝員」嘅，裏面亦冇講明黃生點解精神受損。&#13;</p><p>人行加存款準備金冇有怕</p><p>人行啱啱過去嘅周末，狠狠調高內地存款準備金率1%，加幅仲係4年嚟最大。大家都驚消息會拖累中港股市插水，究竟內地加存款準備金率對中港兩地股市影響有幾大？華華做咗個簡單統計，發現今年大陸加存款準備金率之後兩地首個交易日表現，竟然升多跌少，所以唔可以斷言個市跌硬之餘，秋官仲可能可以因此翻身。<br> 計埋今次，大陸已經係第十次上調存款準備金率，睇番過去9次往績，消息公佈後首個交易日，恒指、H股指數同上海A股都係以升市佔多。先睇恒指，有5次上升，4次下跌，其中兩次升幅仲超過2%；H股指數就有6次升，3次跌；上海A股更有7次升，只有兩次下跌。<br> 不過，今次人行一改以往只加0.5個百分點慣例，擺明呼應上周結束嘅中央經濟工作會議結論，轉向「從緊」嘅貨幣政策，財圈人士認為，對今日市況或多或少會有影響，但大跌千點機會唔大。新鴻基金融策略師彭偉新話，上周五倒跌700點其實已反映部份影響，估計今日最多跌三百零點，低位隨時有反彈。申銀萬國聯席董事鄭家華同第一上海策略員葉尚志都認為，市場對加息、加準備金已有預期，個市頂盡跌三五百點。<br> <br> 電郵：mailto:LiWaWa@AppleDaily.com</p></body></html>