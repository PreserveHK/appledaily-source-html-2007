<html><header><meta charset="utf-8"><title>一周兩件：中糧未來增長爆炸 - 錢雋</title></header><body><h1>一周兩件：中糧未來增長爆炸 - 錢雋</h1><p>ChinaPlay有好多主題，中國糧油（606）主打業務包括食品及能源呢兩個非常重要主題，絕對值得buyandhold。<br> 中糧07年半年度（6月底止）純利升近1倍到6.15億銀，食品相關業務，尤其係油籽加工業（食用散油及油粕飼料）非常靚仔，溢利狂飆2.8倍到3.75億銀。食用油及飼料係民生同畜牧「必需品」，中糧呢瓣業務，已經長做長有。<br> 又中糧乙醇再生能源業務，年產108萬噸目標大計，應該喺2010年到位。燃料又係另一瓣民生必需品，特別係祖國處於高增長之下，中糧乙醇業大型投產計劃一到位，到時嘅增長仲爆炸。Beforethat，估計中糧透過食品業增長，已經夠照，估計08年度純利14億銀，預期PE都係得13倍。中糧現價翻半番到7.8元，預期PE都係講緊19倍，仍然平過好多中資食品股。</p><p>東方表行等炒業績</p><p>東方表行（398）下星期三（19號）派成績表，買定等炒中期業績。今年港股整體牛氣冲天，東方表行應該多咗唔少豪客。又東方表行07年度（3月底止），嚟自祖國同澳門收入，翻咗半番到7億銀，有祖國高增長因素支持，東方表行繼續肥仔水。全年去估，東方表行08年度純利係咁意升20%到1.1億銀，預期PE都係得8.5倍。東方表行現價（3.25元）翻半番到4.87元，PE未夠13倍，未有耐追到同類內銷股。<br> 錢雋</p></body></html>