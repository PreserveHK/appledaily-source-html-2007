<html><header><meta charset="utf-8"><title>敏妮Talk：努力做個有錢人 - 溫敏妮</title></header><body><h1>敏妮Talk：努力做個有錢人 - 溫敏妮</h1><p>上個禮拜，滙豐宣佈調高自動櫃員機攞錢嘅「最低消費」，由原先100蚊，調升至300蚊。敏妮即刻諗到嘅係弱勢社群，好多低收入人士，可能每次㩒一二百蚊，限制自己開支。滙豐解釋，新政策係因為見到櫃員機人龍好長，顧客要等好耐，所以希望新政策能夠縮短人龍。
</p><p>銀行只想服務優質客</p><p>櫃員機人龍長，好大程度係因為銀行減少分行數目，變成焗晒啲人用櫃員機。超級市場畀錢都經常排長龍，於是開咗啲特快收銀處，畀嗰啲買10件貨樓下，又用現金嘅客，銀行都可以仿效，設立一啲淨係可以提款嘅櫃員機，或者設立一啲只係可以攞300蚊樓上cash嘅櫃員機，將顧客分流。<br> 敏妮同個銀行界嘅朋友傾開呢個問題，點知佢突然問：「敏妮，你好似揸住滙豐股票，你想滙豐賺錢，定想佢做一間福利機構？」聽完佢嘅問題，敏妮完全知佢想講乜。作為一間上市公司，當然唔係非牟利機構，減分行係為咗節流，如果家陣為咗方便某啲非優質客（敏妮姑且將每次提款一二百嘅定性為非優質客，大家千祈唔好對號入座然後話敏妮歧視）揼錢加櫃員機，似乎有違本意。<br> 呢位銀行界朋友仲話，其實呢個已經係香港發展嘅大趨勢，香港生活指數越嚟越高，貧富懸殊越嚟越嚴重，正如范鴻齡上個禮拜講：「中產下流」，中等收入嘅人上唔到富有階層，只會沉落去，而呢啲低下階層嘅人要喺香港生活，殘酷啲講，將會越嚟越艱難，因為香港環境無形中其實係摒除緊低收入嘅人，要生活惟有返大陸。</p><p>生活指數高惟返大陸</p><p>香港係福地，敏妮仲想喺度生活以至終老，唯一方法就係努力投資，畀心機搵錢做個有錢人！</p></body></html>