<html><header><meta charset="utf-8"><title>中環在線：新華製藥為24.5元違規 - 李華華</title></header><body><h1>中環在線：新華製藥為24.5元違規 - 李華華</h1><p>早排傳媒大亨梅鐸敵意收購道瓊斯衍生嘅內幕交易案，令涉案人懷疑從中獲利近6400萬港紙，呢個數目係好多打工仔做死一世都賺唔到。不過，點都估唔到，內地有上市公司高層為咗區區24個半人仔，竟然違反內地《證券法》，喺禁售期間買賣公司股票，仲搞到公司要出公告㖭。<br> 山東新華製藥喺深交所發出嘅公告，話公司監事高慶剛屋企人，喺上個禮拜三賣咗佢證券戶口入面500股新華製藥股份，到咗第二日，佢屋企人又用同一戶口買番500股新華製藥股份，一買一賣只係賺咗區區24個半人仔，買件李寧牌運動衫都唔夠，仲要因為咁被視為「違規買賣公司股票並獲得相應收益」。</p><p>全額上繳歸公司所有</p><p>根據規定，高生仲要即刻將呢24個半人仔全額上繳，歸新華製藥所有，並保證從今以後唔會再有同類事件發生。睇嚟高生都要好好將啲戶口號碼、密碼封存，就算屋企人都唔講得，費事又要累公司出通告嘞。</p></body></html>