<html><header><meta charset="utf-8"><title>一億內地散戶炒到癲<br>中環在線：垃圾股尋寶 - 李華華</title></header><body><h1>一億內地散戶炒到癲<br>中環在線：垃圾股尋寶 - 李華華</h1><p>內地財政部噚日即日大幅調高股票交易印花稅率兩倍，連香港股市都震散埋，公開招股超額120倍嘅新華文軒，首日上市都難逃潛水命運，要股民輸錢。<br> 雖然呢間業務係賣書嘅新華文軒，好努力咁將間公司個名避開個「書」字，連英文名都叫SichuanXinhuaWinshareChainstore，結果都冇用；真係唔信邪都唔得？</p><p>贏桶金　輸到甘</p><p>內地股市仲慘情，就算全國社保基金理事長項懷誠唱好股市，同內地股民人數超過一億呢啲好消息都托唔起個市。A同H股一日暴跌6%以上，咁嗰啲比起香港嘅四五線股都不如，簡直可以話係垃圾股嘅ST（SpecialTreatment）股，究竟跌成點，真係唔敢想像。<br> 乜嘢叫ST股呢？就係嗰啲虧損兩年，財務狀況比*ST股票好啲啲，除牌風險低啲啲嘅股票；而*ST股票係代表連續3年出現虧損，喺規定期限內唔能夠扭虧而有除牌風險嘅股票。呢啲垃圾股原來近期都成為內地股民狂炒同尋寶對象。究竟有幾瘋狂，畀啲數據大家睇吓就知。</p><p>有理論　有實踐</p><p>據統計，今年1月4號至5月21號，升幅最多嘅頭100隻股票中，ST股就佔咗36隻，平均升幅有成3.68倍，遠遠跑贏大藍籌，買中隻ST股，就一朝富貴，當然有乜𠵱郁隨時血本無歸。<br> 雖然ST股風險高，但唔少股民都瞓身炒作，有啲話做過研究至入市㖭，有理論有實踐。咁佢哋有乜心得？就係留意啲冇明顯扭虧或重組，但季度業績有錢賺唔驚除牌嘅股份喎，對於連年蝕錢近期股價卻係咁升嘅股票，就避之則吉嘞。呢啲建議喺噚日就似乎起唔到作用。<br> LiWaWa@AppleDaily.com</p></body></html>