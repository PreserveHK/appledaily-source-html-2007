<html><header><meta charset="utf-8"><title>中環在線：渣打搶做私人銀行一哥 - 李華華</title></header><body><h1>中環在線：渣打搶做私人銀行一哥 - 李華華</h1><p>記得嘟嘟姐接受TVB志雲大師訪問時話，做司儀忙到嘔血，所以搵幾個私人銀行經理幫手投資，暗示流動身家起碼過千萬，事關冇呢筆錢根本唔使開戶。</p><p>三年人手增三倍</p><p>渣打銀行噚日喺香港成立私人銀行大中華地區總部，主管艾雲士話，單睇亞洲區，頭10位夾埋只佔區內總管理資產嘅6%；而私人銀行喺個別市場佔有率仲唔夠2%，即係話市場好分散，畀啲心機，隨時搶埋一哥地位。<br> 艾雲士賣花讚花香，話渣打喺區內經營150年有多，夠晒老字號，𠵱家喺私人銀行業務大展拳腳，未來三年理財顧問數目將由目前嘅150人增至最多450人，到時一定回本。<br> 講番個成立典禮，大會安排咗四個音樂人，分別用大提琴、古箏、二胡同長笛合奏古典音樂，唔知係咪寓意私人銀行業務，招攬到四方嘅客呢？</p></body></html>