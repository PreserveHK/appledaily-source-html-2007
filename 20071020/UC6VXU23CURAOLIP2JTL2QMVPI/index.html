<html><header><meta charset="utf-8"><title>新車A-Z：LforLamborghini狂牛展翅</title></header><body><h1>新車A-Z：LforLamborghini狂牛展翅</h1><p>記得細個嗰陣好鍾意站係窗前、坐喺街邊擔天望地四處張望，純粹為咗望吓過路人以及馬路上飛來飛去嘅車，最印象深的就係一對鷗翼車門嘅跑車，當時年紀小就唔知係咩牌子，今日就當然知道係超級狂牛跑車Lamborghini啦！講真，提起L字頭牌子嘅車就一定諗起Lamborghini，諗起Lamborghini無不諗起佢嘅招牌鷗翼，名副其實係展翅嘅狂牛！<br><br>記者：梁美甜<br>攝影：楊錦文　模特兒：Michel</p><p>狂悍男人車
</p><p>Lamborghini（林寶堅尼）絕對係好多男士心目中嘅DreamCar，尤其係名人明星就更加鍾意，事關不時都喺報紙雜誌見到佢哋揸出街跑吓。坦白講，林寶跑車全都係扁身線條，予人強悍而充滿爆炸力，辣得過份，唔係人人Carry得起。今日呢部雙門雙座Diablo尤甚。97年車款現已無再生產而成絕版，係Lamborghini90年投入生產以取代當時嘅Countach，配備5.8公升引擎，馬力達500匹，極速382km/h，仲勁過同期FerrariF40㖭！
</p><p>勁多缺點反添魅力</p><p>Diablo其實缺點多多，好似話差不多要瞓喺度開車，個油門同Brake仲鬼咁硬，各種操作都比跑車重，方向盤又無動力輔助，但都無損Diablo嘅魅力，因為佢保留林寶嘅招牌鉸剪式向上抽嘅車門，外形Cool爆勁Sharp，性能表現仲勁過人，好似5,707公升V12引擎輸出成500匹馬力，加速至100km/h都只係3秒幾唔使4秒，後期更推出30周年紀念版SE30，馬力上調到525匹，實力強得恐怖！阿叻陳百祥部林寶咪就係SE30囉！</p><p>LamborghiniDiablo規格</p><p>引擎：5,709c.c.V12DOHC雙凸輪軸<br> 馬力：492bhp/7,000rpm<br> 扭力：580Nm/5,200rpm<br> 傳動：五前速手波<br> 驅動：中置引擎後輪驅動<br> 價錢：約$800,000<br> 查詢：CarCityMotorsLtd（28936126）</p><p>以牛敵馬為啖氣
</p><p>「林寶堅尼」創辦人名為FerruccioLamborghini，品牌名稱理所當然用番自己個名命名，仲係法拉利嘅擁躉。原本佢做拖拉機，後來佢部拉利個離合器有問題，諗住約拉利老闆EnzoFerrari商量吓，點知被拒見仲話佢唔識揸云云，Lamborghini於是乎立志要做出一部比拉利仲要勁嘅跑車，更從此成為宿敵㖭！品牌「牛」Logo就係以老闆星座而定，誓要狂牛長期挑釁躍馬。</p><p>招牌鷗翼非原創
</p><p>林寶好多車款都有鷗翼式車門，其實原創者係Benz至真，而且喺上世紀已經有。Benz喺1955年出產嘅300SLCoupe，就首創咗鷗翼式車門嘞！所謂鷗翼式（Gullwing）其實係講打開車門後，正面望成架車狀似「一畫加兩個勾」嘅輪廓，而林寶嘅Diablo又或現時嘅Murcielago都好，只算係剪刀式（Scissors），即係車門係上抽式，開合時似鉸剪多啲。</p><p>溝悍馬成蝙蝠車</p><p>林寶其中一款車系Murcielago，喺西班牙文裏面有「蝙蝠」嘅意思，順理成章成為Batman電影入面勁多人鍾意嘅蝙蝠車，但Batmobile係一部擁有特殊功能嘅戰車，於是乎電影公司就以Lamborghini混合Hummer（悍馬）嘅特點改良而成。電影中Batmobile有成5.7公升、350匹馬力，5秒之內可以加速到100km/h，仲可以伸展到9呎6吋兼凌空橫跨60呎，喺乜角度都可以急速轉彎㖭！</p><p>改良概念車贏拉利
</p><p>LamborghiniEmbolado係由意大利設計學生Design出嚟，經Lamborghini修改之後成為真正嘅車，即係LamborghiniGallardoSuperleggera，Superleggera意大利文有SuperLight意思。顧名思義，全車以鎂合金及碳纖做物料，所以比標準版Gallardo足足輕咗成百公斤，即係220磅，好誇！而且比同期宿敵嘅法拉利F430快2秒，贏晒！</p></body></html>