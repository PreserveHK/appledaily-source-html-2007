<html><header><meta charset="utf-8"><title>投資部落：猜恒指慌執輸賭王嗌大一萬</title></header><body><h1>投資部落：猜恒指慌執輸賭王嗌大一萬</h1><p>港股周四早市一度攀上3萬點樓上，高見30025.07，唔知係咪咁，刺激賭王何鴻燊再開金口，計上次最快貼中恒指第三季見二萬五點後，再話港股可上望4萬點，因為十七大會議表明力撐港澳經濟，相信經濟一定冇衰，港澳前途無可限量。燊哥嘅後市預測，即時引起散戶網友熱烈討論。</p><p>冇講時間噏乜都得</p><p>Vegetable3388就問：「股神四叔話3萬點要減持，賭王就話上望4萬點，兩個都係生意人，邊個可靠啲呀？」<br> 以貌取人嘅Neverbear認為，「睇個樣，四叔好似正氣啲，可信啲。」steve3609亦話：「何生吹水多啲噃。」Mrlicoln插口：「燊哥都冇講話幾時見4萬，咁即係得個噏字啦。」Yylam713好同意：「冇講時間，講乜都得啦，可能係10年後啫！」<br> Antonyada打趣話：「唔通賭王想取代四叔喺我哋心目中嘅股神地位？」FaiFai14踢爆話：「賭王夠話去葡京賭錢會發達，你信唔信吖？」拜仁再加把口：「你估打牌咩，話上就上，上得咁易？」咁又係，有時想上隻四萬都好難㗎！」</p><p>莫非曲線暗撐陳太</p><p>花花龍就陰謀論咁睇：「唔通賭王其實係暗撐陳四萬，又唔好意思開口講出嚟，咪話上望4萬囉。」好心情打蛇隨棍上：「既然係咁，支持陳四萬，支持股市升上4萬！」<br> 不過小旋風就諗：「佢話二萬五，啲人話佢黐；跟住再講3萬，啲人再話佢癲；今次4萬，又俾人講佢喪，但唔知會唔會真係又俾佢估中。」<br>  http://www.extremefunnypictures.com/funnypic2621.html </p><p>報料站</p><p>歡迎提供網上財經趣聞，資料一經採用，酬100元。<br> 請附姓名、電話及電郵地址，交mailto:business@appledaily.com</p></body></html>