<html><header><meta charset="utf-8"><title>中環在線：花旗林森成慳家 - 李華華</title></header><body><h1>中環在線：花旗林森成慳家 - 李華華</h1><p>香港家吓連中學生都走去炒股，但識炒股唔等同曉理財，投資同投機分別好大。華華噚日見到花旗集團香港區行長林森成（Sim），講起青少年理財教育，佢話早喺青少年時，林爸爸同林媽媽已經灌輸理財觀念畀佢。<br> Sim話佢阿爸同阿媽每個禮拜畀3蚊馬幣（即大約6個幾港銀）零用，任佢花，咁佢都好有分寸，冇使突。家吓佢已經係人哋阿爸，咁有冇每月畀零用仔女呢？佢好鬼馬咁話：「（3蚊馬幣）太多啦」。<br> Sim噚日出席由花旗贊助，東華三院搞嘅青少年理財教育活動，花旗仲贊助出書，教青少年理財，書中搵咗唔少財金界專業人士講對金錢嘅態度，當中前花旗集團香港區行長陳子政都有寫番篇文章，陳子政自爆，慶幸仔女只鍾意行女人街同赤柱，買嘢仲會還價，令佢老懷安慰。似乎啲大班教仔女理財都有一套辦法。</p></body></html>