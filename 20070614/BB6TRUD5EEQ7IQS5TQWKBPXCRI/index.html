<html><header><meta charset="utf-8"><title>金手指：請王雅媛收畢菲特為徒 - 孫柏文</title></header><body><h1>金手指：請王雅媛收畢菲特為徒 - 孫柏文</h1><p>噚日，孫柏文睇到段新聞報道，話有個嚟特區中文大學讀書，叫做王雅媛嘅上海妹參加模擬炒股比賽得到冠軍。模擬炒股比賽日日都有人搞，得冠軍當然唔係新聞，呢個比賽有新聞價值嘅原因，係因為呢個王雅媛可以將100萬變成2000萬。喺個半月之內炒股賺20倍。<br> 冇錯，係20倍。冇錯，係喺個半月之內賺20倍。</p><p>希望娶佢做老婆</p><p>相信同好多睇過呢段新聞嘅fan屎一樣，孫柏文第一個反應係希望可以畀錢王雅媛，叫佢成立一個基金幫我投資。不過，我幫王股神計一計數之後，就得出一個結論，佢根本冇可能需要成立啲要接客嘅基金，因為賭自己錢就可以搵食。<br> 原因好簡單，如果呢啲模擬炒股比賽真係可以準確反映參賽者嘅投資能力，可以喺個半月之內賺20倍，就等於一年之內可以賺250億。即係話大約58個禮拜之後，就可以有錢過微軟主席蓋茨BillGates。唔使16個月，王雅媛嘅資產就會大過花旗國國債嘅總和，8.8trillion。大家可能會問：「要滾到咁大，開始時都要100萬，可能佢冇呢？」<br> 如果大家咁問，我就要用隻金手指篤醒大家，要58個禮拜有錢過蓋茨，王雅媛只要炒股第一日有1蚊，oneHongKongdollar去投資就夠。即係話王雅媛只需要喺開市之前嘅禮拜日，喺麥當勞返工一個鐘，賺15蚊，跟住仲可以用14蚊搭車，一年多之後就會成為世界首富。王雅媛仲唔收畢菲特為徒？<br> 有見及此，孫柏文就退守到第二個希望，希望娶呢個上海妹做老婆，令港女棺材又多一口釘。</p><p>連金多寶都識贏</p><p>不過講真，呢啲咁嘅比賽可以反映投資能力？大家心中有數。每一次有主辦機構搞呢啲投資比賽，最能反映嘅當然唔係參賽者嘅投資能力，而係呢啲主辦機構嘅市場推廣部已經江郎才盡，冇晒idea，就不如做啲嘢等唔使cutbudget。<br> 王雅媛被問及如何得到冠軍嘅心得時，就解釋自己嘅投資策略，話興炒即日鮮，又話投資唔鍾意揸超過一個禮拜，好多理論。講真，被問及點樣可以個半月之內贏20倍嘅時候，相信大家唯一可以接受王雅媛嘅答案，一句英文就可以：「Thesesixweekshasbeenastatisticalaberration，anoutlieronthebellcurve，alimitedreflectionofmyabilities。」可以粗略繙譯成為：「我連端午節金多寶都識贏。」最抵死係，王股神話自己睇年報去揀股，聽落非常合理，不過疑團就係睇年報去炒即日鮮？No，really？<br> 金手指網誌：<br>  http://phatdat.blogspot.com </p></body></html>