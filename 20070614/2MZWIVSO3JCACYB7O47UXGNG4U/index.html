<html><header><meta charset="utf-8"><title>金手指：白銀年報分析 - 孫柏文</title></header><body><h1>金手指：白銀年報分析 - 孫柏文</h1><p>兩個禮拜前，白銀協會SilverInstitute出咗一年一度嘅白銀供求報告WorldSilverSurvey2007。孫柏文作為白銀戰隊隊長，當然第一時間睇晒，相信眾《金手指》fan屎睇到呢度，可能會問：「點解咁遲先至寫！？」<br> 咁遲先寫，原因有兩個，第一，呢排實在有太多更緊要嘅事要分析。例如，昂坪360跌吊車，原先分析係因360破壞佛門清靜，所以遭受天譴，不過因佛教係冇「天譴」呢個概念，最後結論修正為「因果孽報」。又例如好似噚日咁，要分析中大（模擬炒股）女股神，可以幾勁，所以就押後呢篇文。<br> 其次就係白銀價格呢排郁都唔郁，悶到抽筋。孫柏文驚收視下跌，所以今日先至分享我對白銀供求報告嘅意見。<br> 首先，我平時叫大家買白銀，主要原因係怕啲中央銀行濫發鈔票，繼而觸發通脹，為保護自己買白銀。不過，今日我就想同主流意見一樣，當白銀係一隻普通原材料咁分析。<br> 大家炒原材料，見到隻原材料價格係咁升嘅時候，就當然擔心啲價錢會跌返落來。原材料價跌，一係供應增加，一係需求下降，呢個連孫媽媽都識。如果睇番05同06年相比，全年平均價就升咗超過50%，不過礦產生產量就只係升咗都冇1%。最重要係，專注生產白銀嘅礦，生產量仲要跌，白銀總體生產量可以得到維持，全賴啲生產白銀為副產品嘅礦。&#13;</p><p>記住一注獨贏買</p><p>即係話，就算銀價再升，不過其他礦產例如銅嘅需求唔增加，白銀嘅供應都唔會升。<br> 講需求。雖然銀價喺06年升咗超過50%，不過，需求只下降1.5%。最鼓舞就係，啲好容易有取代白銀嘅用途，例如攝影、首飾，需求真係大幅下跌，不過，工業用白銀嘅需求大幅增加，首次超過總需求嘅五成。一部機器需要用到白銀做電線，一定係出於設計上嘅需要，唔用唔得，部機仲要好貴，白銀佔機價成本好少，升多十倍都要繼續用。<br> 仲有，06年全球白銀總需求係9億盎斯，礦產只有6億幾供應，差別就依賴存貨去填補，而其中一個最大嘅存貨供應商，就係全球各國政府，06年賣咗7000幾萬盎斯。不過，各國政府公開嘅存貨量就只有1億幾盎斯剩低，以06年嘅售賣速度等如兩年後就會冇晒。大家仲唔一注獨贏買白銀？<br> 金手指網誌：<br>  http://phatdat.blogspot.com </p></body></html>