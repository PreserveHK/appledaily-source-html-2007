<html><header><meta charset="utf-8"><title>中環在線：銀行界碧咸轉會為做一哥 - 李華華</title></header><body><h1>中環在線：銀行界碧咸轉會為做一哥 - 李華華</h1><p>幾個月前，當英格蘭球星碧咸決定離開歐洲聯賽頂級隊伍「皇家馬德里」，加盟美國嘅洛杉磯銀河後，球迷圈子內無不嘩然，梗係啦，美國人鍾意嘅係美式足球，英式足球一向無人問津，「洛杉磯銀河」個名似籃球隊、多過似足球隊。<br> 啱啱踏入32歲嘅碧咸（5月生日）喺年初時（仲係31歲）強調，踏上美國這片足球沙漠，並非為咗掘金，而係為咗推動美國足球業；不過，佢話如果到34歲先去美國發展，啲人就會話佢純為掘金喇。<br> 同樣地，滙豐銀行嘅總裁兼行政總裁邵銘高，最近決定跳槽，由全球市值排行第2嘅銀行集團，轉投市值排行第36嘅澳紐銀行集團懷抱，有啲香港人，真係聽都未聽過呢家銀行；情形就等如，有啲家長貿然放棄佢仔女入讀英文直資名校嘅機會，偏要走去讀中文津貼中學一樣。</p><p>條款好到無法抗拒</p><p>邵銘高噚日嚟個真情剖白，佢話，幾個月前佢啱啱踏入50歲，當時心諗，如果𠵱家工作方面唔作出改變，將來都唔使旨意有呢啲機會；加上澳紐銀行畀咗一個好好嘅聘用條款佢、好到佢無法抗拒；新嘅職位同佢嘅才能、經驗、技術同埋事業理想脗合，而且又可以管晒成間銀行，於是就咁決定加盟澳紐銀行。<br> 華華喺碧咸同邵銘高身上，悟出一個道理：就係男士原來對於年齡都好敏感，而且鍾意喺生日日子前後做埋啲人生重大決定。華華估計，碧咸喺倫敦出世嗰年，邵銘高應該啱啱入咗倫敦城市大學。<br> 經常同老闆邵銘高「拍住上」嘅滙豐銀行總經理兼工商業務環球聯席主管梁高美懿話：「好enjoy（享受）一齊工作，佢係個好老闆同好同事，滙豐個個都好鍾意佢。」梁高美懿估計，個空缺相信會由公司內部調配。禮拜五就係邵銘高嘅lastday，相信佢繼任人都好快會開估喇。<br> LiWaWa@AppleDaily.com</p></body></html>