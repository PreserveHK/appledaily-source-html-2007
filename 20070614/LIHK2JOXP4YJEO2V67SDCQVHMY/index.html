<html><header><meta charset="utf-8"><title>中環在線：內地股瘋有假推介報告 - 李華華</title></header><body><h1>中環在線：內地股瘋有假推介報告 - 李華華</h1><p>近來中央不斷推出宏調，希望為股市降溫，不過成效唔大。華華睇完《21世紀經濟報道》嘅報道之後，先知道投資者已經陷入瘋狂狀態。<br> 報道話，有位自稱陳新銘嘅人，盜用招商證券嘅名義，喺上個禮拜四「自行」發表一份唱好深圳A股中鎢高新嘅報告，名為《中鎢高新－股價下跌是公佈定向增發注入資產方案的良機》。<br> 內容提及中鎢大股東湖南有色想將中鎢「打造成中國未來最大的一體化硬質合金生產企業的意圖越加明顯，重組完成後，公司的EPS將會達到1.20-1.40元左右」，仲寫明根據25倍PE，半年目標價去到28至30蚊人仔高位㖭，份報告喺網上不斷流傳，其後中鎢股價又真係直線上揚，前日收市價仲升到上19.01蚊人仔，比今個月最低位14.47蚊，升咗31%。<br> 調查後，發現招商證券根本冇人叫陳新銘，報告上嘅聯絡電話其實係律師行。中鎢見勢色唔對，前日發通告指公司調查緊事件，根據深交所規定，該股噚日停牌，直至有調查結果先至會復牌。中鎢真係多得呢份報告唔少呀！</p></body></html>