<html><header><meta charset="utf-8"><title>怕見死亡交叉買定熊證</title></header><body><h1>怕見死亡交叉買定熊證</h1><p>將軍澳阿聰推介恒指熊證（6210），收回價32000點，噚日恒指跌716點，帶動呢隻熊證升14.9%，收報0.425蚊。阿聰話，前日已經想打電話嚟推介呢隻熊證，但無奈電話接唔通，令其他讀者錯失賺錢機會。<br> 被問到點解睇淡恒指叫人買熊證，阿聰答：「舊年全年已經睇實恒指移動平均線，當10天線跌破50天線時，就係睇淡嘅時候，咪即刻買咗隻熊證囉！近排恒指穿唔番10天線，都擔心可能會有個GoodbyeKiss，嚟一個死亡之吻。」</p><p>跌至28000點　先沽部份貨</p><p>一聽就知阿聰係圖表派，所以亨達集團研究部董事黃敏碩問：「係擔心會出現死亡交叉？」阿聰話：「睇圖嚟講都會係㗎。」孫柏文亦話：「從圖表走勢嚟睇，恒指係跌緊落去。」黃敏碩就話：「恒指試咗幾次都上唔番30000點，唔排除嚟緊會借勢調整。好似晏晝恒指跌得幾急，市場傳資金流走，加上預測美國今晚公佈嘅經濟數據唔係太理想，就業情況會進一步下跌，美國經濟或者會再放緩，加劇港股嘅跌勢。」阿聰就估後市會再調整二、三千點，如果恒指真係跌番落28000點，會先沽部份貨。<br> 黃敏碩話：「大家都預咗個市淡，只係諗個市會唔會轉番好啲，嚟緊最關鍵要睇美國11號議息（本港時間12日凌晨3時15分公佈議息結果），市場對伯南克嘅減息收唔收貨，如果反應差，市場會唔會再掟多次貨呢？𠵱家市場唔穩定，今年未必有基金經理粉飾櫥窗效應。」黃敏碩估計，恒指有機會下試50天平均線，即落番28600點。</p><p>中鐵（390）<br>長揸等絲綢鐵路</p><p>西貢Peter睇好噚日啱啱上市嘅中鐵（390），認為可以長揸唔使怕，佢仲打趣話，可以等中鐵起埋絲綢鐵路先放。中鐵噚日收報7.36蚊，較招股價升兩成七。<br> 黃敏碩話：「以中鐵現時嘅股價嚟計係貴，但佢吸引之處係可壟斷鐵路工程，加上有機會發展海外業務，同時亦受惠國策，中國未來會投資12000億元興建鐵路，但同中交建（1800）相比就欠吸引，業務單一化，毛利同純利率都只係單位數，加上受原材料價格上升影響，拖累建築成本。」</p><p>7元以下可考慮</p><p>聽到黃敏碩咁講，Peter亦擔心中鐵未必有能力開拓海外業務，孫柏文話：「發展歐洲業務就冇乜可能，中亞同非洲就有啲機會。」黃敏碩建議，如果投資者真係有興趣買中鐵，都係等7蚊樓下先值得考慮，估計今年中鐵嘅股價最多只見8蚊。<br> 	<br> 買入價<br> 西貢Peter個案：—	　專家回應：—<br> <br> 目標價<br> 西貢Peter個案：—　專家回應：—<br> <br> 止蝕價<br> 西貢Peter個案：—　專家回應：	—<br> <br> 時間<br> 西貢Peter個案：—	<br> 專家回應：仍可持有；定7元為止賺位，跌至6.5元以下才可考慮吸納</p><p>中國中材（1893）<br>唔睇得都嚇得</p><p>噚日，將軍澳Michael推介IPO中國中材（1893）。佢以「唔睇得都嚇得」嚟形容呢隻專做水泥及水泥設備嘅新股。<br> 中國中材市盈率約20倍，佔內地超過90%市場，海外市佔率亦唔差，例如中東，都佔咗過半市場。</p><p>潛水機會不大</p><p>黃敏碩認為，比起同業，中國中材嘅PE有折讓，上市後潛水機會唔大，可以話係繼中鐵（390）後，第二隻有信心嘅新股。<br> 不過，由於市況波動，黃敏碩建議用現金抽比較穩陣。如果昨日早段跌市，中鐵首日表現就未必咁好。<br> Michael又推介影子股中國建材（3323）話：「心急嘅話，可趁中材上市，炒中國建材。」不過，黃敏碩勸喻Michael要小心啲：「噚日就算係安徽海螺（914）都要跌3.2%，在反覆波動市況下，影子股有機會隨大市下跌，或會變成『影子接貨股』，投資者要小心行事。」<br> <br> 買入價<br> Michael建議：3.2至4.5元　專家回應：—<br> <br> 目標價<br> Michael建議：—　專家回應：—<br> <br> 止蝕價<br> Michael建議：—　專家回應：—<br> <br> 時間<br> Michael建議：—　專家回應：可以以現金訂購</p><p>中海集運（2866）<br>回歸A股可短炒</p><p>讀者旺角Peter推介中海集運（2866）：「就係因為佢跌得多。」黃敏碩話：「你睇佢由11蚊一直跌到9蚊，反彈後跌到𠵱家，小心一浪低過一浪。」<br> Peter分析此股，原來早前波羅的海指數調整，加上中外航運（368）加上股價表現甚差，所以拖累航運股向下。<br> 現在中海集運準備上A股，之前中石油（857）上A股後表現不濟，反而令人對此消息較審慎。但係Peter就話：「你見中鐵上A股，升幅審慎好多同理性好多。所以我估中海集運上A股唔會太差。」<br> 不過，黃敏碩提出中鐵上A股凍結資金有33萬億元人民幣，中海集運就得幾萬億元人民幣，因此認為可博短炒不宜長揸。</p><p>下周一嘉賓：法國巴黎銀行零售衍生產品部董事翁世權</p><p>每日4:30pm<br> <br> 請登入網址<br>  http://appledaily.atnext.com/jp/finance登記 <br> 成功參與節目者，有機會獲贈禮品<br> <br> 歡迎Phonein28698262<br> <br>  http://appleactionews.com/features/finance/ <br> <br> ＊以webcam參與節目，額外獲贈KFC$200現金券</p></body></html>