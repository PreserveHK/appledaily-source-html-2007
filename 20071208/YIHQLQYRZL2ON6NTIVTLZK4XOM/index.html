<html><header><meta charset="utf-8"><title>新車A-Z：SforSmartfortwo黃室貴族</title></header><body><h1>新車A-Z：SforSmartfortwo黃室貴族</h1><p>細車一向是我至愛，的骰及可愛的外形，擺脫了一味追求馬力的暴力味道，更不像七人車、越野車般實際而市儈。揸車我會選第三代Smartfortwo，出身Benz家族，擁有堅硬安全車架血統，更以鮮黃配色先聲奪人，遊走街上，矚目得連全包圍飛仔車也引頸自嘆。<br><br>文、攝：法拉李<br>Model：Enrica</p><p>回想當年乍見Smart，為佢而即刻跑去學車考牌。雖則第一代Smart只配用600c.c.Turbo引擎，動力僅僅夠用，內裝亦膠感十足，似足玩具卻依然令我心動。第二代由Benz接收改名為fortwo，車頭改用類似Benz的花生形頭燈，配用700c.c.引擎，速度性能及起跑反應都強了不少。<br> 今天第三代的Smartfortwo，驟眼看似相若，其實90%以上零件皆為全新設計。外形設計上採平直線條，令兩側弧形框線得以延續；加長了的車身為車廂提供更多空間。全面改造的軚盤比舊款更具時代感，而大量運用布面材料的儀錶板，保留了雙圓錶設計，點睇都唔Out，同時更令整體內裝質感更趨精緻。不能不提尾廂容量增加至220公升，掃貨擺行李能減少顧慮。</p><p>車輕兼好彎</p><p>坐得咁舒服，差啲唔捨得開車㖭！一撻車傳來雄渾有力又唔吵耳嘅引擎聲，超爽！新車只得770kg但就用上1,000c.c.Turbo引擎，咁嘅配搭唔使講都知可以去到好快喇！<br> 全新嘅5前速+/-波箱轉波比上兩代順滑得多，不過我建議大家轉波時都係要收收油，習慣之後相信連乘客都唔覺你轉波。<br> 出停車場時還嫌避震硬咗少少，一離開人群直駛上高速公路之後就完全唔同晒！Smartfortwo的直線加速力比上兩代增加唔少，要超車時都比以往更快更爽更安心；而紮實的操控感覺全賴TridonSafelyCell車架所致，高速巡航及彎路絕對穩定，比一般日本小車厲害很多。Smartfortwo現在的性能咁好、偏向運動型的避震調校又可以增加入彎信心，加上ESP電子操控系統輔助，就算跑勻「深淺赤石」都唔怕掟彎掟到氣咳！</p><p>規格表</p><p>引擎：999c.c.直3＋Turbo<br> 馬力：84ps/5,250rpm<br> 扭力：12.3kgm/3,250rpm<br> 傳動：5前速自動波箱、後輪驅動<br> 查詢：smart-hongkong（34288666）</p><p>靈感源自Swatch</p><p>原來Swatch在98年跟Benz合作，生產第一代Smart小車，將Swatch鮮艷得意造錶精神貫注其中，甫推出即風靡歐洲，短短一年已生產10萬架。其後Swatch因種種理由退出合作，Benz全權接手後，便推出開篷版及四座位版催谷。</p><p>砌高Smart扮大廈</p><p>位於法國的Smartville產品及籌備中心，是Smart小車概念的出生地。中心外面置有一大個巨型玻璃櫃，遠睇以為係一小建築物，睇真啲原來裏面放滿唔同顏色嘅Smart，全幢總數有成28部Smart，令到呢個玻璃櫃變成「SmartTower」，相當之有氣勢。</p><p>承襲Benz紮實車架</p><p>Smart一直使用的TridonSafelyCell車架，比一般小車紮實得多，就在最近一次的EuroNCAP撞擊測試中，第三代Smartfortwopassion以總分28分，獲得四星高分，全因在受到撞擊後車頭雖損毀，但車架仍能保持車門順利開啓，讓乘客逃生，比其他小車多一層保障。</p></body></html>