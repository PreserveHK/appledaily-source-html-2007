<html><header><meta charset="utf-8"><title>窩輪搏擊：炒中行輪揀1752 - 俊樺</title></header><body><h1>窩輪搏擊：炒中行輪揀1752 - 俊樺</h1><p>前晚花旗政府公佈救樓市措施，唔係由財長負責講，而係由總統布殊親自宣佈，睇個排場就知道好政治化，布殊𠵱家嘅民望好低，喺佢任內仲搞單次按，出年共和黨嘅人邊有把握贏總統選舉，呢個好可能係花旗政府推出好有爭議性嘅救樓市方案嘅主因。<br> 對於呢一個方案，除咗話即時帶嚟心理嘅正面影響外，其實骨子裏問題多籮籮，俊樺只係想講一個point，「自由經濟體系」係資本主義嘅核心價值，花旗𠵱家搞到用強烈嘅行政手段干預市場，當中嘅破壞力唔單止係乜嘢道德風險咁簡單，核心價值係基石，呢塊石爛咗，即係話冇立足之地。</p><p>正股有機見4.5元</p><p>驚按揭息加咗啲人會斷供，咁就叫銀行「凍息」，咁如果有銀行資金周轉危機，咁係咪由布殊落個命令，叫人兩三年內都唔好去銀行提款？<br> 港股昨日食住花旗股市個勢炒上，但收市倒跌716點，如果昨晚花旗插番轉頭，下禮拜港股就noeyesee嘞。<br> 中行C輪1752：中行（3988）收4.12元，朝早上過4.33元，上破20日線，可惜收市前跌番落嚟，不過低位買盤幾積極，股價同250日線好近，設番止蝕位短炒有值博率，可以諗吓隻中行C輪1752。<br> 1752昨收45.5仙，槓桿9.1倍（有效5.2倍），對冲值0.57，正股有機會升上4.50元，到時1752會見70仙，正股跌穿3.95元止蝕。</p></body></html>