<html><header><meta charset="utf-8"><title>隔牆有耳：九鐵死因之終極解密 - 李八方</title></header><body><h1>隔牆有耳：九鐵死因之終極解密 - 李八方</h1><p>兩鐵合併成為港鐵，百年老店九鐵煙消雲散，不過種種恩怨唔係粉筆字一抹就甩。九鐵前主席田二少日前接受《蘋果》訪問，話對唔住已故九鐵前行政總裁楊啓彥（KY），因為佢一句「我哋唔係好好朋友」好hurt對方。<br> 熟悉KY個性人士同八方講，其實KY對田二少咁講唔係太介意，因為係事實，不過田二少做主席後搶嘢嚟做博攞彩，好似追究「西門子事件」，強行縮短通報事故時間至八分鐘等措施，卻令KY好難頂，對KY壓力可能大過「唔係好朋友」呢句說話。佢話人死已矣，田二少隔空道歉冇意思，不過有心唔怕遲，如果田二少真係想同KY講聲對唔住，相信KY家人都受得起。<br> 田二少擔任九鐵主席後搞起好多風波，除咗上述金句，另一經典肯定係舊年「兵變」事件，19個高層一齊「曬馬」令公眾嘩然，帶頭「起義」嘅前署理行政總裁黎文熹爆大鑊，出咗本《九天風雲》新書披露「逼宮」功敗垂成，自己「敗走」內幕。</p><p>被迫同田二少言和</p><p>據黎文熹講，當日裂紋事故係官員堅持押後公開，唔係九鐵刻意拖延。佢又指田二少插手太多九鐵日常運作，令佢好難做，佢探到當時環運局局長廖秀冬都唔想田二少留喺度，思前想後決定同田二少攤牌，約埋五個總監喺又一城PacificCoffee草擬「戰書」，要求九鐵董事局搞掂田二少。<br> 黎文熹話九鐵多名董事對田二少都睇唔順眼，佢盤算會獲支持鎮住田二少，然而佢計錯數，原來冬冬話唔到事，「上頭」要佢妥協同田二少握手言和，連「煲呔針」鄭大班都出面游說佢，佢覺得只要田二少日後唔好再指指點點打擊員工士氣，可以接受，就同意安排。<br> 另一樣算唔到嘅係19個高層突然「曬馬」撐佢，據佢透露呢個係佢辭職轉捩點，因為特首煲呔見佢時，直指班高層「毫無紀律」，當佢同田二少喺鏡頭前握手後，冬冬、馬時亨等高官就同佢一齊開會，要求拎晒19個高層僱傭合約嚟睇，準備大開殺戒一個不留。<br> 不過佢強調如果向呢19人開刀，難保其他高層唔會敵愾同仇一齊起身，可能影響九鐵運作，冬冬參詳後不敢貿然行動，有人問佢係咪「以一換十九」，佢話好，咁就救回18人，黎啓憲被視為「搞手」不能倖免，始終畀人「祭旗」要犧牲。不過呢班高層惹怒煲呔，大部份人都過渡唔到去港鐵，同九鐵共存亡。</p></body></html>