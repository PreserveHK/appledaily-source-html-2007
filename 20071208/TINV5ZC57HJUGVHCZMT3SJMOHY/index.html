<html><header><meta charset="utf-8"><title>隔牆有耳：文革曾出巡辣火頭 - 李八方</title></header><body><h1>隔牆有耳：文革曾出巡辣火頭 - 李八方</h1><p>特首文革曾不時講錯說話惹火上身，噚日參觀消防處西九龍救援訓練中心，應該學吓防火之道，卻竟然辣起另一個火頭。<br> 有喺呢個訓練中心工作人士向八方爆料，指呢個中心有個操場，由消防處同民安隊共用，平日冇活動或操練時就變成停車場，但日前消防處為迎接特首巡視，泊咗多架唔同類型消防車喺操場畀文革曾檢閱，原本泊喺度嘅車因「清場」而要泊喺外面，有人好不滿，暗罵啱啱上任嘅消防處處長盧振雄為擦特首鞋累街坊。</p><p>操場偷雞免費泊車</p><p>消防處發言人同處長解畫，指操場係兩部門共用，中間冇畫界線，規定有活動或訓練時就要清場，停泊車輛就要泊喺外面個免費爛地停車場，有人投訴好唔合理。民安隊總參事廖志強亦話，冇操練時操場可供行動車輛或隊員停車，因為噚日特首巡視，佢哋早已透過內部電郵通知所有單位主管及場地使用者要清場，而且按一貫做法向地政總署借用隔籬空地做臨時停車場。<br> 八方都認為投訴者正一刁民，政府用公帑興建一個操場，唔係停車場，成班人搵納稅人笨有免費停車場用都咁多聲氣，畀你泊車係偷雞，唔畀泊係道理，八方要求審計署、地政總署查吓有冇問題，一係就明碼實價出租車位，納稅人條氣都順啲吖！</p></body></html>