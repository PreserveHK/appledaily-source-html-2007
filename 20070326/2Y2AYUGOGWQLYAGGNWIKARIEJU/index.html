<html><header><meta charset="utf-8"><title>中環在線：渣打戴維思舊年袋六千萬 - 李華華</title></header><body><h1>中環在線：渣打戴維思舊年袋六千萬 - 李華華</h1><p>股價同業績近年都直線飆升嘅渣打（2888），06年年報披露，舊年11月底升為集團非執行主席嘅戴維思，舊年薪酬組合總計，微增3.9%至443.1萬鎊（6646.5萬元），呢條數主要反映佢做緊集團行政總裁時嘅收入，舊年佢嘅主要收入，人工加董事袍金只得158.4萬鎊，現金同遞延花紅夾埋有274.8萬鎊。<br> 份報告又話，戴維思舊年做CEO基本薪金為85萬鎊，今年1月1日起，做主席嘅每年基本袍金，雖然增至119.8萬鎊，但佢就唔再合資格參與集團嘅花紅、退休計劃同酌情股份獎勵，好彩主席袍金兩年內會重新審閱。由財務總監升任集團CEO嘅冼博德，去年薪酬組合總計300.3萬鎊（4505萬元），升3.3%。<br> 至於交通銀行（3328）亦喺噚日刊出年報，舊年7月底過檔建行（939）嘅前交行行長張建國，06年薪酬組合大幅增長21.2%至128.5萬人民幣，而9月升任交行行長嘅李軍，總薪酬更大增85%至148.2萬人民幣。<br> LiWaWa@AppleDaily.com</p></body></html>