<html><header><meta charset="utf-8"><title>唔怕腳痛　遠赴江蘇<br>中環在線：老董帶隊撐殼王 - 李華華</title></header><body><h1>唔怕腳痛　遠赴江蘇<br>中環在線：老董帶隊撐殼王 - 李華華</h1><p>當煲呔曾上個禮拜同袋巾梁廝殺得汗流浹背之際，退下戰線嘅前特首董伯伯，就無事一身輕，帶一班鴨仔自由行，參觀保華集團旗下嘅洋口港同南通港。腳痛？行得又走得吖。<br> 貴為全國政協副主席嘅老董，上京出席完全國政協會議之後，就順便組一班代表團，南下江蘇省參觀洋口港嘅黃海大橋工地，以及南通港新落成嘅狼山港鐵礦石碼頭。講到航運，老董可以話係老行尊，今次咁有心到訪，係偷師定係過料呢？大家睇吓有啲咩人物出現？大家背後又有乜關係？可能會有頭緒。</p><p>與梁寶榮重聚</p><p>呢間保華集團（498）係殼王陳國強旗下業務之一，專攻內地散貨港口同基建業務，𠵱家仲喺成長階段，所以搵嚟周梁淑怡老公──周明權做主席幫手湊仔，年初又搵嚟國務院前副秘書長李昌安做獨立非執董。<br> 路邊社話，周明權同老董相識多年，幾年前周生已經同老董提過洋口港呢項投資，老董亦已去過工地參觀喎，當時大讚洋口港建設呢件事好有遠見，希望保華繼續做好工作，為香港爭光。今次老董再訪，都係講同一番說話。<br> 今次同行嘅仲有一個保華裏面嘅重要人物，呢位就係獨立非執行董事梁寶榮，佢喺建華七年期間係特區首任駐京辦主任，同老董當然老友鬼鬼，梁氏家吓退而不休，喺北京自己搞生意，今次係咪佢搭路就唔知。不過，淨睇保華董事局名單：殼王陳國強、周明權、梁寶榮，個個都係「好朋友」，老董畀面組團到訪，畀吓意見，過啲料畀後起之秀，都好合情理啫。<br> LiWaWa@AppleDaily.com</p></body></html>