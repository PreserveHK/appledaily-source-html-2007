<html><header><meta charset="utf-8"><title>中環在線：中國礦業解畫救股價 - 李華華</title></header><body><h1>中環在線：中國礦業解畫救股價 - 李華華</h1><p>上個禮拜隻中國礦業（340）俾十幾個不利傳聞攻擊：管理層內訌、董事被捕等，搞到股價插水。最初傳媒冇指名道姓，公司就冇得澄清，直至有一間點咗佢名，先可以名正言順出通告，副主席兼行政總裁陸健（圖）噚日特登見記者解畫。<br> 陸健笑住話，上個禮拜比平時過多好多次海關，若果有事早就俾人拉咗。其他董事雖然個個身處異地，但仍然聯絡到，出通告前查問各董事（包括獨立非執董）同主要股東，包括3個基金股東同超大（682）主席郭浩，大家都冇收過任何官方查詢。咁就奇嘞，點解突然走出咁多嚇人傳聞，而且日日升級？</p><p>收過匿名信𠱁落叠</p><p>收購哈爾濱松江銅業單deal講明要向市場伸手，佢話一定會發新股，可能會搭啲CB（可換股債券），等下月中中國礦業同松江一齊公布06年業績後出通函，跟住同大摩去做路演，咁可能有人想個股價跌低啲方便入貨；又可能同早前收到一封匿名信，話可以搞掂松江響山西項目嘅批文，不過就要畀錢，但公司已攞到國土資源部採礦權，所以冇理，如果唔係就真係要去CCB（商業罪案調查科）或廉記飲咖啡。<br> 可能係呢個澄清傳入市場，中國礦務午市反彈快咗，最後收1.95元，升番9.55巴仙，不過離高位2.45元仲有兩成距離，都咪話唔傷。<br> LiWaWa@AppleDaily.com</p></body></html>