<html><header><meta charset="utf-8"><title>數碼達人：<br>手錶電話　打緊波照講</title></header><body><h1>數碼達人：<br>手錶電話　打緊波照講</h1><p>邊個話手錶淨係用嚟睇時間？採用唔同物料、唔同嘅裝嵌方式，都代表咗用家個性。後生仔，喜歡走得潮，會出番隻G-Shock，然而，一間甚少替手機推出產品嘅韓國HYUNDAI（現代），卻忽然將手機與手錶兩者Crossover，呢部W-100外形十足G-Shock，純白色夠Sporty！最難得功能方面有齊影相、拍片、聽歌、手寫，戴住對藍芽立體聲耳筒，更可以一路做運動，一路傾電話。仲掛住部手機喺心口，因住俾人笑：好Out！<br><br>記者：陳國輝<br>攝影：黃子偉<br>Model：Maggie</p><p>1.3吋輕觸芒上雕花</p><p>手錶電話都唔係第一次露面，記得早前有隻國產牌子亦曾經玩過，但由於功能太局限，除咗基本打出打入分唇，就連傾電話亦經常斷線，設計得幾精巧、幾靚又點，用家早就對呢種概念失去信心。但今次大家可能要改改觀，最值得一讚，HYUNDAIW-100喺電話功能方面跟得好足，筆者嘗試用跟機隻藍芽耳機傾足半日，話音清晰冇沙啞之餘，更唔會有中途斷線嘅情況，質素與一般手機冇乜分別，反而Maggie就認為跟機隻A2DPHandsfree體形龐大，勉強塞入耳仔都唔會好睇。<br> 除咗話音功能保持應有質素，大家又可能會問：「手錶個芒咁細，可以做啲乜呀？」講你都未必信，原來W-100採用TouchScreen技術，雖然只有1.3吋闊，但畢竟可以篤芒揀分唇，更「過份」嘅係可以喺上面寫SMS，對於繁體中文字的辨認能力仲唔比其他PDA手機輸蝕！不過你想隨心所欲，還建議先多作練習，夾硬喺手機細芒上「雕花」，的確係一件好費神嘅事。</p><p>鏡頭置側扮特務</p><p>睇完《007》，永遠深信手錶可隱藏你我都估唔到嘅高科技武器，而事實上，W-100的確比平日見慣嘅手機更「厲害」！不得不提機側嘅影相鏡頭，咪以為得螺絲窿咁細冇料到，原來佢可拍攝出高達1280×1024嘅高解像照片，亦即相等於一部130萬像素相機；至於拍攝過程上，用家更可親自調校白平衡、曝光值等手動功能，只要舉起手即可拍攝，十足特務007咁款，但型仔背後，你隻手要長時間保持穩定，都幾考功夫㗎！<br> 另外，W-100當然唔少得音樂播放功能，除咗用Handsfree欣賞，機面喇叭亦可當作播放工具，但係想聽FM收音機嘅話，始終要駁好隻Handsfree先得；若然一次過抄上過百首歌，也可利用跟機附送嘅256MBT-Flash記憶卡來儲存，播放介面嘅操作方式基本上同一般手機無異。</p><p>PROFILE</p><p>制式：GSM三頻；<br> 屏幕：1.3吋26萬色芒<br> 重量：約50g；<br> 鈴聲：64和弦<br> 主要功能：130萬像素相機、輕觸式屏幕、A2DP藍芽立體聲、T-Flash記憶卡、MP3/MPEG4Player、WAP2.0、手寫SMS、FM收音機<br> 囍（23905508）</p></body></html>