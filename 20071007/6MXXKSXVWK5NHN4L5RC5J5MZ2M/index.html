<html><header><meta charset="utf-8"><title>寃枉連惠心 - 左丁山</title></header><body><h1>寃枉連惠心 - 左丁山</h1><p>久唔久就會睇到台灣《壹週刊》，因對台灣一啲八卦嘢冇興趣，逐頁揭完就不再翻閱。十月一日假期跑馬，左丁山應邀到沙田馬場七樓大董廂房；凡此場合，應酬多於投注，主人家話佢每次十場總共投注一千元，輸完就算，打和就好歡喜！在大董房跑馬有個好處，就係見到唔少大馬主，問吓佢哋隻馬有冇機會，都會講得好老實。譬如唐司長與許老爺養一匹「大師」（第五場），係新馬，有報紙話隻馬掂，左丁山膽粗粗問一聲，就知道隻馬仍然新嫩，未得住，暫時唔使睇；譬如見到議員L，佢話第二場買二、三、八、十四隻，左丁山話佢開玩笑。點知真係跑出八號如雷、十號過關博士連贏，加埋三號驍勇奔騰，三重彩派一萬八千八百五十一元，連贏派一千六百二十七元。急問議員L點解貼士咁準，佢話只係夠運撞中騎師綵衣顏色啫。<br> 馬會為明年奧運馬術賽，撥出一筆基金為馬術運動員買馬備戰08年奧運，但歐洲馬好貴，動輒四、五百萬港元一隻，想買隻靚馬相當唔易。好嘞，講番台灣《壹週刊》，左丁山喺十月二號睇到九月二十七日（三三一期）一期，封面故事係「權貴豪奢，連惠心200萬買名駒曝光」，內容係講連戰千金連惠心博士（哥倫比亞大學藝術教育博士）鍾意騎馬，兩年前，以新台幣二百餘萬元買入一匹十一歲歐洲馬，運返台灣做佢嘅專用馬術座騎。台灣《壹週刊》記者大概唔識行情，話連惠心養馬十年，支出逾五百萬元台幣，指連千金出手闊氣，作風豪奢，真係笑話之至。二百萬台幣相等於大約四十八萬港幣，其實只能買到一啲並不出眾嘅低班歐洲老馬，好啱連千金騎馬健身之用，以連家嘅家財睇，連千金甚為知慳識儉，與「豪奢」二字相去甚遠。一啲台灣人對馬匹認識冇香港人咁清楚，台灣壹仔如果要寫真正「豪奢」養馬，唔該先嚟香港學習吓，無謂寃枉連惠心豪奢買名駒！二百萬台幣能夠買到甚麼歐洲名駒吖，乘大十次都未買到啦。如果歐洲名駒真係二百萬台幣咁便宜，香港馬會就唔使傷腦筋。中東酋長買馬，郁吓就一千萬港幣以上，呢啲就叫做豪奢嘞。</p></body></html>