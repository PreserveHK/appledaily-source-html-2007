<html><header><meta charset="utf-8"><title>隔牆有耳：限定版普選遮入場先有 - 李八方</title></header><body><h1>隔牆有耳：限定版普選遮入場先有 - 李八方</h1><p>參加過7.1遊行嘅市民，相信屋企唔多唔少有啲7.1紀念品，T恤、海報、襟章諸如此類，八方都儲埋唔少，作為參與過呢啲歷史大事嘅紀錄。今日撐2012普選活動都有紀念品，參加者只要向大會登記姓名，之後就可以獲發一張證書，證明你有份參加呢個「創世界紀錄，撐一二普選」盛事。<br> 呢張證書唔單止證明你有份創造世界紀錄，仲證明你身體力行為香港民主發展出過力，唔係好似葉劉咁，企出嚟撐一撐都耍手擰頭，得把口！葉劉噚日指泛民淨係識搞遊行令佢好失望，八方反問葉劉一句，如果當年唔係有五十萬香港人上街，你又會唔會落台？如果有普選，香港人使乜上街？香港人已經頂唔順你啲廢話，請你唔好再侮辱我哋嘅智慧！</p><p>記得攞齊簽名</p><p>今日去維園撐普選，入場時會獲發一把遮，八方提醒大家唔好嘥咗呢個黃金機會，一遮在手，最好搵泛民議員簽名留念，仲要記得請陳太都大筆一揮簽個名，集齊咁多個人簽名，呢把遮認真有紀念價值，由於係場內限定版，怕且ebay都冇得拍賣。唔好話八方唔提醒你，入場撐遮人士先有機會攞到呢把遮，先到先得，而且索取簽名者應該相當多，大家早啲到場有着數。</p></body></html>