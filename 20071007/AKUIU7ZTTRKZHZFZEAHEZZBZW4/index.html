<html><header><meta charset="utf-8"><title>大肚Christina半裸灑香水<br>GwenFans惡毒攻擊</title></header><body><h1>大肚Christina半裸灑香水<br>GwenFans惡毒攻擊</h1><p>美國女歌手ChristinaAguilera月初推出首支同名個人香水，廣告日前出街，佢喺入面半裸上陣，非常性感，但唔少人將佢同啱啱都出咗香水嘅GwenStefani比較，兩派fans仲鬧到火紅火綠㖭。</p><p>指欺騙觀眾</p><p>現年26歲嘅Christina同37歲嘅Gwen不約而同以金髮紅唇做標記，一樣走性感路線，雙方fans不嬲都鍾意互相攻擊。今次佢兩個相隔個零月推出香水，少不免俾人攞嚟比較。Christina隻香水係百合花味，但唔少Gwen嘅樂迷話隻味似「廁所味」，至於Gwen隻香水就以麝香味為主，Christina迷就反擊話「濁到頭暈」、「啲老女人先會用」。<br> 另外，據報Christina個廣告月前拍攝，當時嘅佢應該腹大便便先係，但廣告中嘅佢身材弗到漏，絕對有電腦執靚身形之嫌。唔少網友對佢呢種「欺騙觀眾」行為非常不滿，ROSS話：「Christina想扮Gwen呀？佢根本唔係Gwen嗰個級數。」FugFaceMan!ston則話：「好惡心！廣告個身100%唔係佢。」vaseline話：「佢撻咁厚粉，不如拍教人化妝嘅廣告仲好。」<br> 網址： http://justjared.buzznet.com/2007/10/02/christina-aguilera-perfume-commercial/ <br> <br> 版主：網盜王尊尼Deep<br> 本欄逢周一至五刊出</p></body></html>