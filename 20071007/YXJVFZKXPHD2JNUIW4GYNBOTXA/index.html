<html><header><meta charset="utf-8"><title>新櫃員機會叫客戶攞錢<br>出鈔處有閃燈發聲　明年初推出</title></header><body><h1>新櫃員機會叫客戶攞錢<br>出鈔處有閃燈發聲　明年初推出</h1><p>【本報訊】「㩒完機唔記得攞錢」是不少「失魂魚」、「大頭蝦」市民經歷，中環商業區今年首8個月已發生37宗同類案件，平均每星期發生一宗，顯示情況嚴重。櫃員機供應商急謀對策，明年初將推出全新設計櫃員機，提醒市民：最緊要攞錢！　記者：黃婉儀</p><p>現時全港約有3000部櫃員機，近年銀行大力推動自助化服務，市民利用櫃員機辦理提存款項服務增多。警方防止罪案科高級督察譚嘉敏說，警方已向銀行公會提供「㩒機後記得攞錢」貼紙，希望貼在櫃員機旁提醒「失魂魚」市民。</p><p>中區37宗櫃員機盜竊</p><p>作為本港金融業核心的中環區，櫃員機數量亦較其他區域多，今年首8個月中環區所發生37宗櫃員機盜竊案，絕大部份是市民㩒機後只拿回提款卡，忘記提款，結果遭尾隨「貪心的人」順手牽羊偷竊金錢案件相應增加，每宗案件涉款由400元至20,000元，過去一年警方先後拘捕5名涉案疑犯。<br> 警方綜合分析櫃員機偷竊案，發現與港人壓力大、失心又失魂疏忽有關，亦歸納出櫃員機出鈔位偏低、屏幕展示步驟太複雜等設計上毛病，警方已將意見向銀行及櫃員機供應商反映謀對策。<br> 針對櫃員機的設計問題，供應全港九成櫃員機硬件的NCR金融系統部北亞區市場總監區萬康稱，該公司明年首季將推出全新設計櫃員機，其特徵包括出鈔處安裝於較突出位置、配以閃燈及急促「咇咇」提示聲，至於自動退回鈔票時間亦較現時30秒短，銀行亦可自行調校。<br> 至於市面現有的提款機，滙豐銀行發言人指該行已替部份櫃員機裝置閃燈及增加「咇咇」提示聲，銀行正研究全線櫃員機加設同類裝置，對有指出鈔處位偏低，銀行內部正研究改善方法。</p><p>30秒不取鈔自動退回</p><p>渣打銀行發言人則稱，該行現有220部已裝置「咇咇」提示響及綠色閃燈的櫃員機，當市民放入提款卡，入卡處會同時發出聲響及亮出一列綠色閃燈，而出鈔處在吐出鈔票之餘亦同時發出聲響及亮起綠色閃燈，若鈔票於30秒後仍未提取，櫃員機會自動退回鈔票。<br> 至於遭偷去的鈔票，銀行會否賠償？渣打及滙豐兩銀行均未正面回應，只說銀行會翻看閉路電視影帶調查，客戶認為有需要可報警，最終會否賠償視調查結果。</p><p>現有舊款提款機設施</p><p>1.入卡處設閃燈，使用者取回提款卡時，閃燈亮動提醒取錢<br> <br> 2.提款機屏幕會出現「取回卡」及「取現金」的圖象<br> <br> 3.若忘記取款，櫃員機會在30秒左右自動將錢撤回</p><p>新款提款機改善措施</p><p>1.出鈔處位置較突出及用顏色顯示<br> <br> 2.出鈔處「吐」出鈔票時會發出咇咇聲響<br> <br> 3.出鈔處有紅燈閃動<br> <br> 4.縮減櫃員機自動撤回鈔票時間<br> <br> 資料來源：NCR金融系統及《蘋果》資料室</p><p>專家回應<br>壓力大㩒機忘記取錢</p><p>「都市人壓力大難以集中精神，好多時㩒緊機又諗緊另一樣嘢，匆忙之下好容易唔記得攞錢！」中大精神科學系教授李誠說，很多人都試過「㩒機唔記得攞錢」，大部份原因是精神不集中，以及後面排隊人士帶來的「群眾壓力」，被迫要「快快快」。還有一種便是所謂的「自動化行為」。</p><p>「自動化行為」</p><p>自言曾試過「㩒機後冇攞錢」的李誠笑說，「我曾經喺醫院附近櫃員機攞2,000蚊，當時後面冇人排隊，但我㩒完機後去巡房，先發現冇攞到錢，最後啲錢梗係冇咗，不過我好樂觀，同其他同事講起，後面攞我錢嘅人應該比我稍為窮啲，我係間接拉近貧富懸殊嘅距離！」<br> 他承認壓力常令人難以集中精神，不難出現同類情況。<br> 李誠說，㩒機唔記得攞錢有時是因為人的「自動化行為」。「通常㩒完機攞張收據，再攞埋張提款卡，好多時放番張卡落銀包，就會覺得完成咗整個程序，然後就離開，咁嘅步驟已經上咗腦，成為自動化行為，放卡落銀包的機會多過放錢，所以唔為意冇攞錢！」<br> 他又稱，「當你搬咗屋，由公司揸車返屋企，本來要轉右先返到去，但你以往一直轉左方向，即使𠵱家唔同路，你都會好自然轉左，呢啲就係自動化行為！」<br> 本報記者</p></body></html>