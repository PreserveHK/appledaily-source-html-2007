<html><header><meta charset="utf-8"><title>點名拉阿佘Suki落水<br>陳法拉寸TVB多姣精</title></header><body><h1>點名拉阿佘Suki落水<br>陳法拉寸TVB多姣精</h1><p>被封姣精的陳法拉，早前與廖碧兒拍劇時被傳不和，儘管她與廖碧兒人前扮老友，但日前她在無綫高層陳志雲主持的《志雲上素》中直認與廖碧兒不是朋友，甚至大爆無綫除了她之外，包括佘詩曼和徐淑敏（Suki）等很多女藝人也是姣精，言談出位，辣盡無綫一眾花旦。</p><p>陳法拉早前被傳「姣媾」陳豪，因而與廖碧兒鬧不和，二人合作拍攝無綫劇集《舞動全城》期間，又因陳法拉刻意搶鏡而引起廖碧兒不滿，在新仇舊恨下聯同劇中的徐子珊一起杯葛陳法拉。儘管早前陳法拉接受本報專訪時，曾表示拍攝《舞》劇期間教廖碧兒講中文，廖碧兒則教她跳舞，強調二人相處沒有問題，但日前她卻在無綫總經理陳志雲面前大吐苦水，直言與廖碧兒不是朋友，甚至指佘詩曼和徐淑敏也是姣精。</p><p>夠晒坦白<br>承認愛賣弄身材</p><p>日前陳法拉擔任陳志雲主持的《志雲上素》嘉賓，有關訪問將於今晚《開心聊齋》中播出。節目中，陳志雲除親自下廚整齋菜外，更就近日城中一些傳聞追問陳法拉。（以下為部份訪問內容）<br> 陳志雲：雲　陳法拉：拉<br> 雲：有報道話陳法拉係姣精，睇到報道反應係點？<br> 拉：我唔知姣精廣東話有幾衰，有啲人聽到會好唔開心，嗰時我問咗我經理人乜嘢叫姣精，佢話公司好多個都係姣精，好多女artist都俾人話姣精。<br> 雲：例如邊個？<br> 拉：例如Suki徐淑敏、阿佘（佘詩曼）都係用個姣字嚟形容，佢（指經理人）咁同我講：「所以你唔使咁唔開心。」佢解釋畀我知姣係乜嘢，佢用英文解釋話即係女仔好flirty（姣）。<br> 雲：即係勾搭人哋？<br> 拉：係呀，好親近啲男人，好鍾意showoff（賣弄）自己嘅身材。<br> 雲：你係咪好鍾意showoff自己身材？<br> 拉：我諗我骨架比較瘦啲，啲衫着上去覺得好啱，唔使點改，我都好鍾意買啲好鍾意嘅衫。<br> 雲：你唔介意着得暴露啲？<br> 拉：公司衫嚟㗎喎，冇得揀。<br> 雲：你同廖碧兒有冇心病？係咪朋友？<br> 拉：唔係朋友，唔係好friend嘅同事，因為佢又好忙。開完劇都有嘢傾嘅，但因為寫咗啲嘢（指不和報道），大家心入面唔好意思，搞到成件事好尷尬，跟住一齊去咗北京做嘢，喺巴士入面傾偈、一齊影相，但係未去到一齊約出去食飯。</p><p>懶理情敵<br>廖碧兒力撐陳豪</p><p>另一方面，昨日廖碧兒與高鈞賢在九龍站擔任「TheRink」開幕嘉賓，分別表演溜冰及冰上曲棍球，對於陳法拉聲稱二人不是朋友，廖碧兒說：「係咩？唔知喎，我冇睇過，唔回應，等我睇咗先。」提到其緋聞男友陳豪日前與楊秀惠合作爬天梯時，因不肯扶女方而被指冇男士風度，廖碧兒力撐陳豪說：「好多人話佢有風度，嗰日嘅嘢我唔知，要問番在場人士。」<br> 此外，被陳法拉指是姣精之一的徐淑敏，昨日與曹敏莉、黃德斌和李思欣等在葵芳出席《東張西望之謝絕懶音》宣傳時，透露早前在日本拍攝《和味無窮》時一日食足5餐，因而肥了4磅。<br> 採訪：林妃、王崇穎、卓寶花<br> 攝影：仇志德</p><p>娛樂資料庫：出道兩年緋聞不絕</p><p>前年參選華裔小姐奪得亞軍入行的陳法拉，短短兩年是非不絕，擁一雙電眼的她經常被指電暈無綫小生。<br> <br> 時間：去年1月<br> 事件：被拍得與林峯結伴唱卡拉OK而傳緋聞，二人發現記者後極速彈開。（圖一）<br> <br> 時間：去年10月<br> 事件：被揭與Neway卡拉OK太子爺薛世恆到又一城超市購物，並齊上Neway名下55萬名貴跑車返歸。<br> 	<br> 時間：今年2月<br> 事件：有指陳法拉拍攝《通天幹探》期間向拍檔陳豪狂放生電，令對方緋聞女友廖碧兒非常不滿。（圖二）<br> 	<br> 時間：上月<br> 事件：有雜誌刊登陳法拉陳年舊照，指她當年酷似應屆港姐張嘉兒，事後她堅稱沒整容。<br> <br> 資料圖片：《蘋果》資料室</p><p>入廚小八卦：志雲煮齋有一手</p><p>一向注重健康飲食的陳志雲茹素多年，對齋菜甚有研究心得，近日他為在無綫翡翠台播映的節目《開心聊齋》主持《志雲上素》環節，便不時親自下廚煮齋菜。訪問陳法拉當日，他特地為陳法拉示範了一道名為「醬汁蟠龍蒸茄子」的齋菜，材料包括茄子、白果和露筍等。</p></body></html>