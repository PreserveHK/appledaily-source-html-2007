<html><header><meta charset="utf-8"><title>《律政英雄》跨境緝兇<br>優先搜畫：木村、李秉憲鬥型鬥醒</title></header><body><h1>《律政英雄》跨境緝兇<br>優先搜畫：木村、李秉憲鬥型鬥醒</h1><p>將收得嘅日劇拍成電影版，可以話係當地電影界嘅公認方程式，起碼能夠吸引劇集fans買飛入場。萬人迷木村拓哉第三度跟松隆子合作嘅日劇《律政英雄》，喺01年播出時大受歡迎，成為當年日本富士電視台最高收視嘅劇集。事隔六年，兩人再次喺《律》電影版聚頭，為國民伸張正義。　撰文：戶川淳</p><p>本月18日喺香港上映嘅《律政英雄》電影版係延續01年嘅劇集，木村扮演嘅檢察官久利生公平，被調離「東京地方檢察廳城西支部」後，南至冲繩，北至北海道等鄉下地方都去過。雖然木村經常着住橙色羽絨褸，一副放浪不羈形象，不過佢對案件一絲不苟、全力追查真相嘅精神，就感染咗身邊好多同事。</p><p>赴韓搜尋證物</p><p>無綫喺今個周六（13號）播出嘅特別篇，已經為電影版埋下伏線。相隔多年木村再被調回東京地方檢察廳，同成日想上位嘅檢察官阿部寬、經常刁難人嘅女檢察官大塚寧寧等人重聚，當然唔少得跟木村關係曖昧嘅事務官松隆子。木村跟一眾拍檔再度共事，馬上就遇到前所未有嘅奇案。<br> 曾演出日劇《不能結婚的男人》嘅女星國仲凉子，佢嘅未婚夫一日被車撞倒而死亡，兇手亦自動投案。但喺去到法庭嘅時候，兇手竟然否認控罪，仲喺松隆子父親松本幸四郎飾演嘅日本首席大律師辯護下，獲判無罪釋放。<br> 表面睇嚟係宗單純嘅誤殺案，卻被木村揭發出幕後黑手重重，最後更牽涉到國會議員身上。至於兇案證物就流落咗去韓國，木村於是帶埋松隆子遠赴釜山調查，同李秉憲飾演嘅精明檢察官合力追查真相。至於兩位主角合力追查之際，又令放低咗六年嘅感情再次擦出火花。</p><p>票房勢破紀錄</p><p>木村同松隆子因合作日劇《悠長假期》同《戀愛世紀》，成為咗日劇金童玉女同埋收視保證。再加上有份演出嘅阿部寬、綾瀨遙等演員都有固定fans，所以電影上映四個幾星期，票房就已經突破60億日圓（約四億港元），富士電視台仲好有信心電影能夠突破6.7億港元票房，成為今年最賣座日本電影。</p><p>客串小八卦：欽點憲哥假公濟私</p><p>木村拓哉等人喺今年4月，大陣仗走到去韓國釜山拍攝《律》片外景，可惜就辣起唔少火頭。當時木村同有份客串嘅李秉憲喺當地開咗個記者會，可惜所屬嘅尊尼事務所諸多限制，嚴禁記者發問有關歷史或政治問題，又唔可以公開電影拍攝行程，令傳媒十分不滿，批評木村大牌。另外，早前又有報道指木村嘅女經理人係憲哥忠實fans，佢為求見偶像一面，要求電影公司勞師動眾去韓國拍攝，仲夾硬加咗個角色畀憲哥演，但係原來只有5分鐘戲份，都算離譜！</p></body></html>