<html><header><meta charset="utf-8"><title>憧憬四萬 - 陳也</title></header><body><h1>憧憬四萬 - 陳也</h1><p>葉劉贏面愈來愈高，不是我說的，是所謂學者和評論員的推測。經過公關公司悉心包裝後，葉劉贏陳太，有可能甚至不是贏一個馬鼻而係贏成條街。陳太輸在什麼？民主派小器咯。而葉劉贏在什麼？睇睇：<br> 一、葉劉為廿三條道歉，不怕重提「劉廿三」，甚至刻意23上身，令人錯覺以為她是二字頭或者是跟「陳老太」年齡不止相差十年零七個月而係足足後生廿三年！<br> 二、政壇「劉廿三姐」踩入立法會，大搞《溏心風暴》的機會甚高，葉劉做女主角，對白實刺激啜核甚至隨時會走三級路線，頂癮過電視劇。師奶期望唔使加餸都咁開胃，可以打斧頭慳番唔少豬肉錢。<br> 三、明星藝員高調支持葉劉，雖然只是二三流腳色，許冠文亦已經out了半世紀，維園阿伯依然受落，覺得葉劉夠娛樂性，搞笑功夫不會差得去邊。周星馳夠無酒凹啦，葉劉入局受訓半年，將譚耀宗當盧海鵬扮的話，隨時勁爆笑過吳君如。立法會次次開會都似《歡樂今宵》，2012冇普選咪一樣咁high，爭取都多餘。<br> 葉劉上述三項領先，不過股民固執認定，陳四萬宣佈參選後股市暴升，是陳太腳頭好。葉劉想逆市出貨，必須配合左佬，不斷稱呼陳四萬做陳老太，斬斷股民對她「四萬點憧憬」的迷信。必要時，有請亞洲股神四叔出口術幫拖：「四……四萬……實爆爆……煲！」</p></body></html>