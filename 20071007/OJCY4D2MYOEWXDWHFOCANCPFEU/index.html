<html><header><meta charset="utf-8"><title>國際網絡：搵工咪老作　最緊要老實</title></header><body><h1>國際網絡：搵工咪老作　最緊要老實</h1><p>𠵱家啲招聘廣告，好多都要求職者有相關工作經驗，如果一個啱啱畢業嘅同學仔，讀書嗰陣冇做兼職，冇工作經驗，咪永遠搵唔到工？唔通真係要老作啲經驗出嚟俾人睇？<br> 網友louislee2004喺《Uwants.com》討論區留言話：「作經驗唔係問題，但唔好作得太過份，最好作parttime，話攞唔到工作證明，除非你有高學歷或特別專長，如果唔係，冇經驗好難會有人請。」<br> 佐佐木都同意作經驗搵工，「冇經驗好難請你，除非係大公司，有人手train人，細公司好少請冇經驗嘅人，train新人最少要1個月，細公司應該冇咁嘅時間。」</p><p>有準備又醒目大企爭住請</p><p>身為公司管理層嘅azotse就覺得，作經驗唔係咁好，「我希望個個嚟見工嘅都開門見山，做過乜就寫乜，想要咩薪金就以自己嘅能力寫上去。其實見工，好重視你之前有冇對間公司做過資料搜集，有做過就可以畀人一個好印象，而且最重要都係有誠意。」<br> hykane好認同，「其實有冇經驗，根本冇得作，就算請咗你，老細都一定睇得出你有冇經驗，爭在會唔會炒你，如果真係冇經驗，可以講吓喺學校參加過咩活動，自己有咩過人之處，呢間公司唔請，咪當佢唔識貨囉，或者有間更好嘅等緊你呢」。<br> 作經驗真係唔係咁好，見工嗰時醒目啲、準備充足啲，咁實有大把公司爭住請你！</p></body></html>