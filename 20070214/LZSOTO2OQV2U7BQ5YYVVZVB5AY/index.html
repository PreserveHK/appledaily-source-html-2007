<html><header><meta charset="utf-8"><title>轆-Book：Morris1100MarkII　印證天長地久<br>老爺摩利士揸足37年</title></header><body><h1>轆-Book：Morris1100MarkII　印證天長地久<br>老爺摩利士揸足37年</h1><p>「舊屎（時）我同你阿媽拍拖，成日揸住架摩利士（Morris）MkII，同佢呢度去嗰度去，都不知幾威風！」老人家愛想當年，我老爹亦然。翻開舊相簿，發黃照片再一次令他沉醉往事。湊巧地，上星期無意中居然讓我碰見他常常掛在口邊的摩利士，想不到70年出產的老爺車依然可以保持完整無缺，所有部件新淨齊全，就如老爹口中所說的一樣，好有型！為讓老爹可以時光倒流37年，我決定買……部即棄相機，即時為Morris拍輯靚相，趁今日情人節，讓老爹同媽子可以望梅止渴，一齊回味想當年。<br><br>記者：車圓圓　攝影：譚盈傑<br>Model：Ricky、GoGo</p><p>引擎一撻即着</p><p>望着眼前的老爺Morris，就連我亦被迷住了，足足有3分鐘目瞪口呆，實在不敢相信，這架已年屆37高齡的老爺車，居然可以無穿無爛在鬧市中出現！越望越覺得它與別不同，越看越覺得它有味道，就在我看得入神之時，車行負責人Simon走出來與我閒聊起來，並表示今次這架經典車得來不易，「其實呢架車係朋友嘅，佢好鍾意玩老爺車，有一次佢帶我去睇呢架Morris，佢話已經兩個月無郁過架車，點知居然一撻就着！講真，如果部車唔係咁醒神，我都唔會即刻叫佢賣畀我，開頭佢都唔肯㗎，佢問我你要呢啲車嚟做咩呀？以前呢啲車邊有人Keep㗎，都唔值錢嘅！所以我叫佢讓畀我，佢問我係咪儍㗎？結果糾纏咗幾個月佢先肯讓畀我。」</p><p>水壓避震　一味靠泵
</p><p>學老爹話事偈，車如紅酒，新不如舊，就好似呢架老爺Morris一樣，雖然已一把年紀，但性能依然Keep得好好，尤其是一撻火，引擎即時傳來卟、卟、卟的老爺車聲，走在街上，感覺就似回到寶珠姐年代，那種虛榮感與坐着一架過百萬跑車無分別！難怪Simon對其一見鍾情，「其實我都未開始幫佢翻新，但好在佢Keep得好好，尤其是副引擎保養得好醒神，佢都係用MINICooper副偈㗎，嗰陣時好多車都係用呢副引擎。你睇吓，佢係用水壓避震，以前三菱都試過出過架RALLIARTGalant都係用水壓避震，但最後都唔成功。你想個避震硬啲咪泵多啲水落去囉，任你自己調校。佢亦好慳油，又無電子嘢，連個咪錶都靠風吹氣入去運行，比電子錶襟用好多。」真係估唔到，全港僅餘2、3架嘅MorrisMkII都居然俾我撞得見，若然真係有緣嘅話，我相信幾年後當我銀根鬆動，可能有機會跟它發生更親密關係！</p><p>走入車櫳如返回70's</p><p>Morris1100MkIISpec：</p><p>引擎：1,098c.c.inline4<br> 馬力：48bph/5,100rpm<br> 扭力：8.3kgm/2,500rpm<br> 傳動：4前速手波<br> 車價：$88,000<br> 車輛提供：CARCITYMOTORSLTD<br> （28936126）</p></body></html>