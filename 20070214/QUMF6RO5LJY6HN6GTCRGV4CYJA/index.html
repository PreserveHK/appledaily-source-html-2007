<html><header><meta charset="utf-8"><title>唔鋸扒食御膳<br>冰鎮肴肉甜蜜蜜</title></header><body><h1>唔鋸扒食御膳<br>冰鎮肴肉甜蜜蜜</h1><p>情人節唔鋸扒食中餐，感覺就好似唔送玫瑰改送劍蘭，女友一定話：「唔係嘛？」講你知今年旺角花墟行程，1束玫瑰最低起錶價係$700：「儍㗎？食咗佢冇咁嬲啦！」今日就帶你食花，仲要係滿清宮廷御膳式食法，$828食完仲送你純銀鋯石耳環同一對搓到你兩個人咁樣嘅公仔，國產情人節一樣可以Sweet到暈啫！<br><br>記者：朱崇德<br>攝影：伍慶泉</p><p>講中國菜，一般只會諗起熱葷小炒，不過喺王子酒店旗艦餐廳──滿朝御膳，你就一個都搵唔到，因為佢哋做嘅係中菜底配西菜Presentation，就連裝修都玩摩登中國Design，講格調、情調，今日情人節絕對啱晒！<br> 「我哋嘅食物出品有一個特色，就係全部同滿清帝皇有關，全屬御膳菜式！」所以喺度食完飯，仲送你925純銀鑲鋯石耳環1對，同自家皇帝、皇后造型公仔1對；最特別係呢對公仔，需要留低兩位「大情人」前面同側面相，2個禮拜後就會搓到似晒你哋個樣咁送番畀你；講真，擺酒結婚都未必有咁好服侍啦，真係極有紀念價值。</p><p>千言蜜語冰鎮蜜糖肴肉</p><p>話說亁隆下江南，食了一道冰鎮鹵肉甚是喜歡，回京後要御廚試做，就想出這味變革版冰鎮蜜糖肴肉，做法是以香料醃製剁碎豬肉後，再以「百花蜜」浸製2日，食用前再撒上炒香的芝麻，入口香口甘甜。
</p><p>情比金堅金箔烤大蘑菇</p><p>亁隆最愛元配孝賢皇后，但皇后不幸37歲早死，每逢她的忌日都會做一道她最愛的烤素菌，所以此菜有情比金堅的含意；菜式先以蟹肉、海鮮及鹹蛋黃炒香，再釀入大蘑菇上烤至金黃上碟，食用前再撒上金箔。
</p><p>連生貴子養心蓮子貴妃窩</p><p>這是以慈禧太后最喜愛以駐顏養生的牛奶作菜，方法是以牛奶加鮮榨的南、北杏汁作湯底，加以老雞、花膠、瑤柱及蓮子等滋陰食材作湯料清燉4個鐘，食前放上玫瑰花瓣添其清香，食完包你皮膚白又滑。</p><p>花舞傾情手切玫瑰鮮魚片</p><p>此菜典故出自康熙，他曾為一生中的最愛赫舍里氏辦了一圍「花之宴」，當中便有這道菜；以魚片薄切捲成玫瑰花，清蒸後撒上以松茸菌、蝦膠、蝦子、芫荽、上湯製成的鮮濃湯汁，入口清香鮮嫩，魚味突出。</p><p>佳偶天成蓮藕片南瓜炒鹿肉</p><p>順治帝排除萬難娶一見鍾情的弟婦董鄂妃；相傳董鄂妃不愛豬牛，獨嗜鹿肉鮮美，故作此菜；鹿肉厚切配「百花蜜」入味，再加香菇、藕片及燈籠椒香炒，難度是鹿肉火候控制，過火即韌。</p><p>滿清宮廷情人套餐
</p><p>前菜：千言蜜語冰鎮蜜糖肴肉<br> 湯水：連生貴子養心蓮子貴妃窩<br> <br> 主菜：<br> 情比金堅金箔烤大蘑菇　或<br> 佳偶天成蓮藕片南瓜炒鹿肉　或<br> 花舞傾情手切玫瑰鮮魚片<br> <br> 甜品：相思雙憶椰汁紅豆酥餅<br> 價錢：$828/2位（加一收費）<br> （送造型公仔1對及925純銀鑲鋯石耳環1對）&#13;</p><p>睇路搵食
</p><p>滿朝御膳（31881212）<br> 地址：灣仔謝斐道303號王子酒店1樓<br> 營業時間：星期一至六12:00nn-3:00pm、6:00pm-11:30pm<br> 星期日6:00pm-11:30pm</p></body></html>