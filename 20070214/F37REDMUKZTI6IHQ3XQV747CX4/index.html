<html><header><meta charset="utf-8"><title>煙幕下的戀人Sweet指數<br>嘉穎、麗淇百分百啱Key</title></header><body><h1>煙幕下的戀人Sweet指數<br>嘉穎、麗淇百分百啱Key</h1><p>今天是情人節，正是戀人表達情意的最佳時刻，本報趁這個浪漫日子分別與數對娛樂圈地下小情侶做了個小測驗，看看他們是否心靈相通，測試結果證實最情投意合的一對是鄭嘉穎和周麗淇，男方曾在情人節自製蛋糕送給女朋友，女的竟巧合地說曾在情人節收到男朋友所送的蛋糕，簡直是不謀而合！要數最不合拍的一對，自然是已傳出分手的吳卓羲和官恩娜，兩人的性格及對情人要求可說是南轅北轍，男方實際，女的愛幻想，可說是分手有因呀！　撰文：華倫地牢</p><p>麗淇　嘉穎<br>蛋糕傳情</p><p>Q1　如有情人，會送甚麼禮物？<br> 周麗淇：當然係親手整嘅嘢，只有親手整嘅嘢能夠表達自己嘅心意。<br> 鄭嘉穎：一係送份浪漫嘅嘢，可以係整餐飯，只要係花心思去做，好似我平時唔煮飯，但可能當日會下廚煮四餸一湯嘅住家飯，仲有我拿手嘅蒸蛋同豬扒。<br> <br> Q2　最想收到情人送甚麼禮物？<br> 周麗淇：都係對方親手整嘅嘢，只要係對方親手整，一定會加分。<br> 鄭嘉穎：想有心思嘅禮物，唔需要昂貴，但希望對方留意我日常生活嘅細節，例如我i-pod壞咗，你買番個discman或我鍾意睇嘅DVD，呢啲咪sweet囉。<br> <br> Q3　曾度過的最浪漫情人節。<br> 周麗淇：同情人食完飯後，對方捧出一個親手整嘅蛋糕出來，即刻非常感動。<br> 鄭嘉穎：自己親手整過一個蛋糕畀當年拍拖嘅女朋友，只係上一堂課，絕對唔貴，但絕對有誠意，收嘅人開心同有surprise。<br> <br> Q4　最掃興的情人節。<br> 周麗淇：大吉利是，暫時未遇到，相信冇人想遇到。<br> 鄭嘉穎：冇拖拍時，人哋一雙一對，顯得自己形單隻影，冇拖拍時自己會同朋友唱卡拉OK。<br> <br> Q5　夢想中的情人節怎樣度過？<br> 周麗淇：希望去外地，無論係冰冷或炎熱地方，只要係靚景，兩個人你眼望我眼就足夠。<br> 鄭嘉穎：希望情人節喺第二度地方過，好似過一個好冬天嘅又或熱辣辣嘅情人節。<br> 心連心指數：五個心<br> （編註：最高5個心）</p><p>宗澤　杏兒<br>冰火相融</p><p>Q1　如有情人，會送甚麼禮物？<br> 胡杏兒：通常送啲實用嘅，睇佢有乜嗜好，例如以前嘅男朋友鍾意法拉利，我就上網搵法拉利限量版T恤畀佢，鍾意電話就送電話，鍾意相機送相機。<br> 黃宗澤：送佢一啲有紀念性嘅，例如限量出售嘅嘢。<br> <br> Q2　最想收到情人送甚麼禮物？<br> 胡杏兒：我鍾意有surprise，喺屋企跟住箭嘴搵禮物，原來係塊心形牛扒，或者有紮花喺電飯煲之類。<br> 黃宗澤：我從來都唔恨收禮物，煮餐飯畀我食都OK。<br> <br> Q3　曾度過的最浪漫情人節。<br> 胡杏兒：試過有男朋友呃我話遊船河，其實佢帶我坐直升機，跟住喺半島酒店頂樓降落食lunch。<br> 黃宗澤：最浪漫唔覺有喎，幾慘呀我！<br> <br> Q4　最掃興的情人節。<br> 胡杏兒：有年情人節食飯，諗住男朋友帶我食燭光晚餐，點知帶咗我去新光酒樓打邊爐。<br> 黃宗澤：情人節冇情人都仲唔掃興？我𠵱家26歲，但有成21年都冇情人。<br> <br> Q5　夢想中的情人節怎樣度過？<br> 胡杏兒：肯定唔喺香港度過，最好好relax嘅，曬太陽，行吓沙灘，夜晚搵間有情調嘅餐廳食飯。<br> 黃宗澤：唔喺香港過，好似喺冰天雪地嘅地方，異國度過就最好啦。<br> 心連心指數：三個心</p><p>祖名　Fiona<br>自製甜蜜</p><p>Q1　如有情人，會送甚麼禮物？<br> 薛凱琪：我會送親手做嘅嘢，希望男朋友諗番相識過程。<br> 房祖名：我會親手做唔能夠用金錢買得到嘅禮物畀對方。<br> <br> Q2　最想收到情人送甚麼禮物？<br> 薛凱琪：希望收到冇狗仔隊跟嘅情人節。<br> 房祖名：當然係由女方親手做畀我嘅嘢。<br> <br> Q3　曾度過的最浪漫情人節。<br> 薛凱琪：有一年同男朋友遊車河，買咗盒焗豬扒飯，坐喺車度share嚟食，　不過車度冇刀，又唔知飯盒放喺邊，係一個好混亂但好浪漫嘅情人節。<br> 房祖名：未曾有過最浪漫嘅情人節，好希望將來有。<br> <br> Q4　最掃興情人節。<br> 薛凱琪：冇喎，如果冇情人，都可以同爸爸媽媽、朋友一齊過。<br> 房祖名：自然係要一個人過啦！<br> <br> Q5　夢想中的情人節。<br> 薛凱琪：最理想係冇其他人，得我同佢。<br> 房祖名：能夠同喜歡嘅人一齊過。<br> 心連心指數：三個心</p><p>卓羲　Ella<br>性格不合</p><p>Q1　如有情人，會送甚麼禮物？<br> 吳卓羲：我會送自己拍過嘅電視劇集影碟畀對方。<br> 官恩娜：會送心形相簿。<br> <br> Q2　想收到情人送甚麼禮物？<br> 吳卓羲：最希望收嘅禮物，係可以無拘無束咁行沙灘。<br> 官恩娜：希望收到一部鋼琴。<br> <br> Q3　曾度過的最浪漫情人節。<br> 吳卓羲：未入行前，同女朋友去赤柱食飯行街，雖然節目普通，但諗番轉頭覺得好珍貴。<br> 官恩娜：入行前識嘅男朋友帶我去食心形牛排。<br> <br> Q4　最掃興的情人節。<br> 吳卓羲：有一年情人節，有個冇情人陪嘅朋友成晚做電燈膽。<br> 官恩娜：本來計劃好同男朋友去某個地方慶祝，點知臨出門口嗌交，邊度都去唔成。<br> <br> Q5：夢想中的情人節怎樣度過？<br> 吳卓羲：去到歐美一啲冇乜中國人、冇人識得我嘅地方。<br> 官恩娜：坐飛機去熱帶地方享受陽光海灘，嗰度啲杯碟全部都係心形，連食物都整到心形。<br> 心連心指數：半個心</p></body></html>