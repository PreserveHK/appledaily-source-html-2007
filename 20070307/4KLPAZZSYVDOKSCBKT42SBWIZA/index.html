<html><header><meta charset="utf-8"><title>轆-Book：15萬豪改藍光寶馬　<br>載歌載舞唔載貨</title></header><body><h1>轆-Book：15萬豪改藍光寶馬　<br>載歌載舞唔載貨</h1><p>音樂唔單止可以上網下載，仲可以用車裝載；車尾箱唔單止可以載貨，仲可以載歌載舞。講嘅係有人用15萬將成套高級音響組合豪裝入呢部BMWX5嘅車尾箱，炸起機上嚟成架車都曉震，加埋極迷幻的藍光布置，一打開尾箱保證你聞歌起舞，揸住呢部炸機寶馬，以後去到邊度，邊度就係Disco！<br><br>記者：周達之<br>攝影：林栢鈞　<br>模特兒：Tobey</p><p>四驅X5唔怕爛路</p><p>願意豪花十幾萬改裝尾箱搞靚套音響，偏偏唔將呢十幾萬買套Hi-Fi擺喺屋舒舒服服咁聽，原來車主Raymond乃穿梭中港兩地嘅商人，而內地某些路段比較崎嶇，所以Raymond就選擇咗X5嘅強勁四驅系統，加上經常要四圍走，無乜時間留喺屋企聽歌，於是就搵汽車改裝公司EncrustCustoms幫佢設計一套音響放喺尾箱，等佢可以行到邊聽到邊。最騎呢係返咗大陸路段人煙較稀疏，舖頭都唔多間，一旦爆胎就好麻煩，所以EncrustCustoms嘅設計師JimmyYeung就諗到加裝油壓裝置，必要時可升起，攞條士啤胎出嚟！都幾大陣仗喎。</p><p>強勁低音炸到車震</p><p>呢套音響組合重頭戲在於Subwoofer，以出名勁度十足嘅TruTechnologyH-1HammerSubwoofer擴音機嚟推動兩隻13吋重低音單元，勁度簡直可用震撼嚟形容！試聽嗰陣，未扭到最大聲，小記已感受到成架車跟住節奏一齊震，成架X5直頭幾成一個超大嘅低音單元咁誇張！只係小記對音質方面有少許挑剔，細心一睇，原來低音單元加咗個Port，作用係加強音量，雖然會稍為犧牲音色，但就令到低音勁度加倍雄渾！<br> 車身前組喇叭及後組喇叭分別由兩部獨立擴音器嚟推，前嘅係GenesisDualMono，而後嘅係GenesisST100，每個AMP各自推動一組Focal嘅6.5吋中高音二路喇叭，呢個組合嘅輸出同重低音部份一樣咁強勁，而且整體配搭分音準確，唔會有輸出模糊不清嘅感覺。<br> 最值得讚係配置咗4個「水塘」（即係電容），令電力供應更穩定，唔會因為突如其來嘅輸出而扯到亁晒電，影響音質之餘更影響部車嘅穩定性，設計果然夠細心。</p><p>炸機用乜料？</p><p>前後喇叭：FocalK2Power165KF6.5"2WaySeparate160W×2<br> 前擴音器：GenesisDualMono2×100W2Channel<br> 後擴音器：GenesisST1002×50W2Channel<br> 重低音：TruTechnologyH-1Hammer<br> 電容：DeiEssentialsDE167000×4<br> 花費：$150,000（連安裝）<br> 查詢：EncrustCustoms（28382666）</p><p>蠱惑音響內有亁坤</p><p>原來呢部BMWX5嘅車尾唔單止裝咗套咁勁嘅音響組合，而且仲設計咗一個油壓電動可揭式裝置，能夠將成套音響組合升起，而揭開之後嘅尾箱底部所裝載嘅，原來係一條後備輪胎。點解車主咁重視一條後備輪胎，要花咁大工程嚟穩穩當當咁安放條士啤胎呢？係咪仲可以收埋其他隱蔽嘢?</p><p>揭蓋變身過程</p><p>為咗要做到揭蓋效果，所以尾箱左右都加裝了油壓裝置。</p><p>BMWX54.4i規格</p><p>引擎：4,398c.c.V8DOHC<br> 馬力：315hp/5,400rpm<br> 扭力：324lb-ft/3,600rpm<br> 傳動：6前速半自動波、四輪驅動<br> 尺寸：4,667×1,872×1,707mm<br> 車重：2,725kg</p></body></html>