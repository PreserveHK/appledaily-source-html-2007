<html><header><meta charset="utf-8"><title>英格蘭波衫五五折包燙字$399</title></header><body><h1>英格蘭波衫五五折包燙字$399</h1><p>阿仙奴、利物浦、AC米蘭，仲有英格蘭、阿根廷？搞乜呀，係踢歐冠盃定係世界盃？其實通通唔係，事關旺角有上樓舖，將一向鐵價不二嘅正版球衣激減到五折起。可以咁平支持自己心愛球會，梗係約埋成班波友每人一件，各自穿上至愛戰衣，預備落場決戰。<br><br>記者︰陸俊雄<br>攝影︰陳盛臣、何家亮　<br>Model︰Lo</p><p>各國球衣任揀</p><p>$399一件英格蘭波衫，仲要燙埋字？冇呃大家，燙嘅仲要係原廠正字，數字上有英格蘭徽章。聽老闆講，好多球迷自麥卡倫將碧咸拒諸門外後，爭相印佢套字留為紀念，所以碧咸套字𠵱家只剩5套咋！除咗英格蘭，仲有其他國家隊嘅練習球衣全由六折起。</p><p>西班牙國家隊練習球衣，見慣西班牙用紅色，呢件深藍色都幾好睇。<br> <br> 原價$320　<br> 六折$192</p><p>英格蘭國家隊球衣係香港球迷最愛，今次連燙字竟賣四百有找！<br> <br> 衫連燙字<br> 原價$719　<br> 五五折$399</p><p>德國球衣一向唔係白就係綠，上年忽然變紅，連練習球衣都令人驚喜。<br> <br> 原價$320　<br> 六折$192</p><p>用得淺藍色，除咗阿根廷都唔會係其他，美斯、列基美fans一定唔會放過呢件練習球衣。<br> 原價$320　<br> 六折$192</p><p>一認隻公雞就知係法國隊，法國fans買件練習球衣練多幾次12碼罷喇！<br> <br> 原價$320　<br> 六折$192</p><p>六折搶英超班霸</p><p>香港人最buy英超，如果你係利物浦、車仔嘅球迷更加要注意，事關呢兩隊班霸波衫都做六折。點解冇曼聯？佢都已經九成係英超冠軍，支持其他隊好過喇！</p><p>利物浦上季作客球衣，我就鍾意沙比多過謝拉特。<br> <br> 原價$499　<br> 六折$299</p><p>車路士前季作客球衣，唔使諗當然係印林柏特。<br> <br> 原價$539　<br> 六折$323</p><p>曼城上季球衣，印阿老孫大名定J.巴頓好呢？<br> <br> 原價$439　<br> 六折$263</p><p>愛華頓上季主場球衣，印朗尼個名上去都幾過癮。<br> <br> 原價$439　<br> 六折$263</p><p>意甲︰最懷念祖記</p><p>雖然今季國米玩晒，但唔少意甲球迷話，最懷念有祖雲達斯嘅日子，相信以佢哋嘅成績，下季重返甲組不成問題，所以最好買定祖記波衫，等斑馬兵團光榮回歸。</p><p>祖雲達斯前季黑白主場球衣，相信有唔少fans會入貨支持。<br> <br> 原價$499　<br> 六折$299</p><p>喜歡意大利嘅，大都鍾意悲劇英雄巴治奧，佢效力國米時候嘅tee最令人懷念。<br> <br> 原價$248　<br> 半價$124</p><p>AC米蘭上季作客球衣，唔知老馬同卡富仲想踢到幾時呢？<br> <br> 原價$420　<br> 六折$252</p><p>燙字收費知清楚
</p><p>今次介紹嘅352大本營除咗英格蘭$399包字外，其他一樣要收費。</p><p>收費表</p><p>英超字：<br> 字母：每個$18　<br> 數字：每個$65<br> <br> 其他聯賽或國家隊：<br> 單一數字（如1至9號）+球員名：約$220<br> 兩個數字（如10至99號）+球員名：約$260</p><p>開倉資料︰</p><p>352大本營（27707352）　<br> 地址︰旺角西洋菜南街38-40號萬高商業大廈9樓<br> 日期︰即日至3月14日　<br> 時間︰1:00pm-9:00pm</p></body></html>