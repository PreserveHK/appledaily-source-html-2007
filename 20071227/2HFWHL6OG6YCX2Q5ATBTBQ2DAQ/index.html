<html><header><meta charset="utf-8"><title>單身男女佳節有局<br>馮德倫認攬洋妞　GiGi覓春天</title></header><body><h1>單身男女佳節有局<br>馮德倫認攬洋妞　GiGi覓春天</h1><p>日前宣佈甩拖的馮德倫和單身多時的梁詠琪（GiGi），在剛過去的聖誕節卻不愁寂寞，各自到中環鐵竇Halo狂歡，據悉GiGi偕四眼新歡到場齊嘆香檳；至於馮德倫更一拖三飛撲擒女，又獲洋妞跳辣舞熱情挑逗，事後他說：「鬼妹仔攬吓好正常啫！」</p><p>日前馮德倫親證與莫文蔚結束8年情，當日他見記者時滿面于思，神情憔悴，沒想到事隔幾天已龍精虎猛，在聖誕節放盡狂歡，昨日凌晨他到中環夜場Halo夜蒲，被指性情悶到發瘟的他實情十分活躍，不停在美女叢中穿插，又拖又攬，艷福無邊。</p><p>賞辣舞失憶</p><p>昨日凌晨約2時，馮德倫和梁詠琪分別到了Halo，齊坐場內VIP大房，但二人各有各玩。一身便裝的馮德倫被大班美女包圍，其間他表現風騷，幾杯酒落肚更見豪情，經常攬着三名外籍靚女，現場見他與一名洋妞攬成一團，但女方突失重心跌坐沙發，馮德倫即順勢壓在她身上，其後另一名外籍靚女又在他面前扭腰跳辣舞，睇得勁開心的馮德倫還撫摸她肩背。<br> 享盡艷福後，情緒高漲的馮德倫於4時多由兩名男友人陪同離開，三個男人在街上聊了一輪，又去附近的翠華茶餐廳開餐，其後再坐的士返新遷進的灣仔星街星域軒寓所，其時已差不多清晨6時，認真盡興。<br> 昨日記者致電馮德倫，他直認攬女夜蒲：「成班係同學嚟㗎，我哋開聖誕party，大家十幾歲已經識，有啲同學係鬼妹，鬼妹攬吓hello好正常啫。」提到有靚女對他跳辣舞，他笑說：「有啲咁嘅事咩？完全唔記得喎。」問他會否擔心被指𠝹女？他說：「我𠵱家單身，真係同女仔交往又有乜嘢問題？同埋絕對冇可能，我哋太細個識，佢哋結晒婚，唔係對象，係零！」他更稱其中一名女伴正是龔如心契女徐文玠。</p><p>闊綽請香檳</p><p>另一方面，據知近日GiGi被一名四眼商人狂追，昨日凌晨這位四眼新歡也到Halo，跟她共度佳節，其間GiGi曾碌卡買了一支大香檳，請VIP房的所有賓客飲酒盡興，蒲至4時許，略帶酒意的GiGi才由胞弟及友人護送上的士離開。對於獲四眼新歡追求，GiGi昨在電話中說：「唔係，我係同啲演唱會幕後工作人員開party啫，我未有新拖友，專心做嘢先啦。」<br> 採訪、攝影：林妃、娛樂突發組&#13;</p><p>蒲點小八卦：鐵竇Halo只限會員</p><p>Halo位於中環士丹頓街，開業至今一年，由於私隱度高，故甚受圈中人歡迎，黎明和樂基兒、房祖名和薛凱琪、中田英壽和AmandaS.等便先後光顧。該店採取會員制，申請手續費全免，但需先由該場股東及經理等邀請入會，會員又需提供近照，待該店將相片加入電腦系統後，會員入場時由門外的電腦作面部掃描，經核實身份即可進場。Halo內設10多間VIP房，大堂只得吧台，所以賓客大多在房內狂歡，每人最低消費則為500港元。</p></body></html>