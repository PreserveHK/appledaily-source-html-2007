<html><header><meta charset="utf-8"><title>金手指：邊個幫誠哥起新屋 - 孫柏文</title></header><body><h1>金手指：邊個幫誠哥起新屋 - 孫柏文</h1><p>噚日，孫柏文一路睇電視新聞台一路睇《蘋果日報》。我知我知，一心二用真係唔係幾好。不過噚日，我喺電視就仲估睇到長實（001）主席李嘉誠，北上訪京。見到長長嘅紅地氈，第一個反應係：「嘩！香港嘅首富都仲有江湖地位，訪京時，國家最高領導人居然會以最高規格款待。都唔好話我哋香港人冇料到。」<br> 點知，睇真啲。領導人款待嘅，唔係李嘉誠，而係日本首相福田康夫。佢兩位老人家，真係有少少似樣。唔怪之得，我有個auntie話佢哋兩兄弟咁款。<br> 睇完電視報道，睇番我報。噚日，原來係李嘉誠做頭條新聞，話佢搬屋。據聞，李嘉誠嘅新居，係啱啱改裝新建。不過我就想知邊個幫佢起新居。<br> 點解我會咁問？多就唔講，因為我始終對地產唔熟。不過呢幾年嚟，喺股票行好或係其他工作單位，我都有同事每次接到地產經紀coldcall時，都會話：「長實起嘅新樓冇興趣。都話冇興趣囉！」點解佢哋會咁？</p><p>佢老人家好頭痕</p><p>講真，我就想知邊個幫李嘉誠起新居嘅原因，係因為睇我報報道話李嘉誠要搬，理由係喺深水灣住開間屋，因為漏水所以要重建…冇錯，李嘉誠層樓都漏水。所以一旦新屋質素唔好，佢老人家就會好頭痕。<br> 金手指網誌： http://phatdat.blogspot.com </p></body></html>