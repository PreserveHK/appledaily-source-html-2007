<html><header><meta charset="utf-8"><title>學行橋　有自信</title></header><body><h1>學行橋　有自信</h1><p>以前細個同大人講想做明星或模特兒，一定會俾人話我發明星夢，不過時代唔同了，𠵱家即使細路唔想做，阿媽都會用盡方法為小朋友報讀兒童模特兒訓練班。呢類教行天橋的訓練班唔止教小朋友儀態，還提升佢哋嘅自信和肢體協調，難怪試班兩個月已經極受家長歡迎。<br><br>記者：葉雪芯　<br>攝影：林栢鈞　<br>Model：Alice、Athena、Keigo、Angela</p><p>新加坡開班18年
</p><p>嘉兒兒童模特兒訓練班是由新加坡模特兒公司CalCarrie's創辦，在新加坡原來已有18年歷史，今次首次來港舉辦，吸引不少家長報名。模特兒訓練班每堂只有5-6個小朋友，分4-7歲及8-12歲組別，導師全都接受過專業模特兒訓練，有些更是職業模特兒。課程主要教導小朋友行catwalk、做定點post和聽音樂節奏。導師之一的Joyce說：「𠵱家好多小朋友都唔識咩叫儀態，透過catwalk可以指點佢哋行路嘅正確姿勢，如抬頭挺胸、手的擺動、步距等。」
</p><p>聽音樂行路練集中力
</p><p>聽Joyce解釋，擺post都可啓發小朋友的創意：「每次都會讓小朋友自由發揮一個定點post，這不但可以睇到其手腳協調度，仲可誘發佢地嘅創意。」此外，小朋友行貓步時，一樣有路線規定和音樂陪襯：「走每一步都要跟個bit，快慢要靠佢自己聽節奏去配合，所以要有高度集中力，甚至可訓練耐性，還可提升自信。」</p><p>4歲以上學最好
</p><p>咁細個就學做model，會唔會搞到細路貪慕虛榮？Joyce話這個班只訓練小朋友的儀態，並不是打扮着靚衫，所以不會有呢個問題。「不過有些家長以為小朋友識行路就可以上堂，其實如果年齡太細，根本好難領悟所以最好係4歲以上才上堂。」
</p><p>嘉兒兒童模特兒訓練班（22346616）
</p><p>時間：逢星期六上課<br> 年齡組別：4-7歲、8-12歲<br> 課程：6堂（每堂90分鐘）<br> 學費：$2,500<br> 地點：北角城市花園商場地庫全層QQClub</p><p>定點姿勢<br></p><p>家長小模個個愛</p><p>石太：囡囡𠵱家行路正正經經，談吐舉止都有信心咗。</p><p>Esther，4歲：我好鍾意做Posting，仲可以同小朋友一齊玩。</p><p>Emily，4歲：其他小朋友會叫我教佢擺post，有時覺得自己好叻。</p><p>明星教兒童儀態
</p><p>由於兒童儀態班太受家長歡迎，經營模特兒學校的PortfolioMakeupModelling也開設Children'sModellingClass，由歐陽妙芝親自教授。課程內容包括天橋步法，訓練孩子用肢體語言溝通和表達能力。此外，還有餐桌禮儀，教導孩子正確餐具運用、進餐次序等。發言人JoeNg說：「唔少家長最初不明白行catwalk如何可以訓練小朋友，但上完堂後，佢哋都話子女無論在人際關係、自信方面都有改善；加上兒童餐桌禮儀班比較少，家長話小朋友上完堂之後，連食飯都聽話咗，唔會周圍走！」
</p><p>PortfolioChildren'sModellingClass
</p><p>時間：待定<br> 課程：共5堂（每堂1小時）<br> 學費：$3,800<br> 查詢：35808473</p></body></html>