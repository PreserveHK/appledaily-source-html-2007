<html><header><meta charset="utf-8"><title>娜姐85年拍爛片<br>香港留足印</title></header><body><h1>娜姐85年拍爛片<br>香港留足印</h1><p>美國樂壇天后麥當娜（Madonna），雖然開親騷都冇香港份，但原來佢喺85年曾經嚟過香港拍電影《上海驚奇》（ShanghaiSurprise），可能好多fans已經唔記得，不過竟然有網友搵番陳年雜誌《新時代》，仲放埋有關娜姐來港拍片嘅雜誌封面同埋雜誌追拍娜姐到港嘅照片公諸同好，真係非常珍貴。</p><p>鐵三角合照</p><p>娜姐當年同前夫辛潘（SeanPenn）合演《上海驚奇》，當時嘅音樂雜誌《新時代》原來有報道，仲以娜姐來港做封面，嗰陣唔止男女主角嚟咗香港，連片中有份演出兼監製嘅前披頭四（TheBeatles）成員佐治夏里遜（GeorgeHarrison）都有同行，本雜誌仲刊出三人喺香港嘅珍貴合照。話晒娜姐早已同辛潘離婚，佐治又魂歸天國，呢張合照真係可一不可再。<br> 呢輯相再次喺網上曝光後，除咗有大把fans大讚娜姐好靚外，仲有唔少網友留言話相中香港嘅景象已經改變，雖然套片早已公認係爛片，但輯相就真係好有歷史價值。<br> 版主：網盜王尊尼Deep<br> 本欄逢周一至五刊出<br> <br> 網址： http://www1.discuss.com.hk/viewthread.php?tid=5587550&amp;extra=page%3D3&amp;page=2 </p></body></html>