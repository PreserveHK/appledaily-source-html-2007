<html><header><meta charset="utf-8"><title>毛蟹膏做湯底<br>擔正邊爐主角</title></header><body><h1>毛蟹膏做湯底<br>擔正邊爐主角</h1><p>慣作路上螻蟻，只覺香港多車逼人！直上銅鑼灣新店Agura，從13樓鳥瞰，首次感受到鬧市中央的寧靜；落日金光在樓群間滲入，另有一番靜態美！吃着的是日本當時得令－日食搭意式Presentation，大廚Jim話：「喺榻榻米小店輕鬆盤坐好悠閒！」<br>記者：朱崇德<br>攝影：何家亮<br>Model：Yuki</p><p>走過舊三越背脊嘅恩平道，知道開咗間日×意食店Agura！主廚阿Jim話：「喺日本呢種雙溝食店係最時興！日式食材為主軸，再加意大利式煮法同靚靚Presentation，感覺好新鮮！」我唔會懷疑阿Jim嘅觀點，因為佢有20年酒店日、西廚經驗外，佢係4血統的日本人，更每隔1個月到日本試菜，完全係一個日本通。</p><p>蟹膏麵豉火鍋配生野菜$118</p><p>咪以為係芝士火鍋！佢係以北海道毛蟹膏，加洋葱、意大利銀魚柳、忌廉及欖仁做成的麵豉汁！蟹膏的油脂香氣隔住2張枱都聞到，入口後衝上一股蟹膏鮮香！以意大利蘆笋、車厘茄伴食，醬味濃、菜清新，好味道！</p><p>意式生牛肉$168</p><p>西澳洲的高級牛柳作生吃！配日本辣椒、欖油同食；當中最特別是加入了日本柚子汁同木魚水，酸酸香香，生牛肉片感覺清新好多！</p><p>半燒吞拿魚沙律$108</p><p>日本吞拿魚背，表面粗抹一層厚厚的胡椒、辣粉再香煎，辛辣口味極搶！不過「肉心」仍是魚生般殷紅鮮嫩，配個以蘿蔔、蛋黃醬、柚子汁、木魚水做成的他他汁，日式風味極濃。</p><p>日式鴨胸意大利飯$158</p><p>番鬼佬煮飯，喜歡白鑊煮到佢熟係人都知，不過阿Jim將浸飯雞湯變木魚水，配菜牛肝菌改用舞茸菇，變成日式風味；入口感覺冇咁油膩Heavy，配上啖啖肉的鴨胸伴食，日溝意Fusion感極濃。</p><p>意式呍呢拿奶凍$68</p><p>呢個係勁傳統的意式甜品，魚膠片、糖、鮮忌廉，真係一般坊間食譜都有教到，特別賣點是加入新鮮呍呢拿支調味，味道鮮香好多，而且入口感覺細滑，配時令的藍莓、草莓食，感覺清新。</p><p>食神指數（５★為滿分）<br> 服務：★★★★<br> 裝修：★★★★★<br> 價錢：★★★</p><p>讚</p><p>裝修特別，食物精緻，加上13樓靚景，感覺好舒泰。</p><p>彈</p><p>價錢中上檔次，基本是意料中事，可以再稍平會更開心。</p><p>睇路搵食</p><p>Agura（25042928）<br> 地址：銅鑼灣恩平道42號亨利中心13樓<br> 座位：40個<br> 人均消費：午市約$88<br> 晚市約$350</p></body></html>