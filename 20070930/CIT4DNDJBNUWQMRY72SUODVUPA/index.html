<html><header><meta charset="utf-8"><title>車事情報局：<br>寶馬Showroom搬竇去灣仔</title></header><body><h1>車事情報局：<br>寶馬Showroom搬竇去灣仔</h1><p>BMW代理密謀將銅鑼灣恩平道嘅Showroom，搬去有「車行一條街」之稱嘅灣仔告士打道，正確位置係告士打道108號大新金融中心地下（即係SubaruShowroom隔籬），面積比舊時大咗成兩倍，樓上樓下兩層加加埋埋可以擺到11部車，而車同車之間仲有好多空間俾客人慢慢睇車，唔使好似以前咁迫到好似搭巴士咁；至於2樓嗰層除咗有車睇之外，代理仲特登劃咗一部份嚟賣自家嘅精品，模型車同服飾都有，等班Fans可以睇車之餘仲可以買埋自己鍾意嘅精品。新Showroom正式開幕日定喺10月中，據聞到時「鎮店之寶」新一代M3都會現身，Fans留意喇。</p><p>smartfortwo新車殺到
</p><p>今年喺法蘭克福車展入面，終於見到新一代smartfortwo，部車夠Cute兼比以前大咗；其實早幾日嘅中秋節，代理喺紅磡smart陳列室搞咗個LaunchParty，擺出smartfortwocabrio同smartfortwocoupe呢兩位主角；新車由於比上一代長咗195mm，因而令車廂空間增加咗，乘坐舒適度都得以提升，而cabrio開篷版，更配備咗一個可隨時開啓嘅電動軟篷㖭！<br> 新smart嘅機械配搭都得到提升，引擎改用咗新開發嘅1.0公升Turbo型號，馬力有成84匹，但廢氣排放量就要比上代嗰台700c.c.引擎低，只有116g/km。<br> 查詢：smart-hongkong（34288666）</p><p>環保混能車尖嘴晒冷<br></p><p>諗住買咗部日本豪華房車做座駕，屋企人就唔會有投訴，點知事實係剛好相反，佢哋話部車的確可以俾佢哋坐得好舒服，但成3,000c.c.，搞到耗油量又高廢氣又多喎！<br> 既然係咁，今日國慶前夕我終於諗到同屋企人有咩活動啦，咪就係去尖沙嘴新世界中心睇Hybrid環保混能車車展囉！呢個由平衡進口商「人頭馬」車行搞嘅Carshow，除咗有各式各樣的傳統電油車外，仲會展出多款Hybrid混能車，當中包括ToyotaAlphardHybrid同埋HondaCivicHybrid等等，而最Hit嘅ToyoyaEstimaHybrid售$329,000起、LexusGS450h則售$799,000起，睇嚟有咁多車睇，梗有一部啱屋企人啦！<br> <br> 時間：10:00am-7:00pm　<br> 地點：尖沙嘴新世界中心<br> </p><p>記者、攝影：車報員</p></body></html>