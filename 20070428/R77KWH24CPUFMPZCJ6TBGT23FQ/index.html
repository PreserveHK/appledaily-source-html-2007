<html><header><meta charset="utf-8"><title>蠱惑團 - 左丁山</title></header><body><h1>蠱惑團 - 左丁山</h1><p>內地遊客參加「零團費旅行團」來港，必定被帶往指定珠寶首飾店購物，受到損失或懷疑受騙之後，一定喊苦喊弗，已經唔止一次；但經中央電視台派出卧底記者參加旅行團，播出偷拍畫面之後，先至觸動特區政府神經，特別注視。不過咁，嗰啲「內地一條龍劏客團」詭計百出，香港冇乜法例可以捉佢哋，只好睇吓佢哋係唔係賣假貨，賣冒牌貨，於是海關關長突然有上位機會，既然其他部門冇晒計，如果海關關長能夠立功，升級有望㗎。<br> 呢晚旅遊Ａ請食飯，傾完世紀爭產與風水師，自不然提及「劏客一條龍」，旅遊Ａ話，如果去深圳視察內地旅行團運作，一定嘆為觀止。啲內地零團費旅行團全部先飛深圳，再由深圳來港。深圳一啲旅行社社長同時聽兩個手機，一個辦公室電話，與各方安排某某團邊個接待，收幾多回佣，回佣點樣拆賬，仲忙過香港的士八折黨班龍頭大哥。一啲團嘅購物回佣可達七成，你話導遊點會唔搏命。</p><p>嚟到香港，一啲「必到零售店」嘅貨物可以賣到一千蚊嘅，來價只係四十大元！畀導遊（再與旅行社拆賬）七百元，毛利仍有二百六十元，係來價嘅六倍，旅遊Ａ話：「幾冇良心㗎，收旅客一千，都畀番四百蚊貨人哋吖！」左丁山笑佢：「人做旅遊，你做旅遊，度橋高過你好多噃！」旅遊Ａ即刻認：「真係魔高一丈，冇符。有人話不如禁止定點購物，唔准導遊帶旅客去指定店舖購物，此乃simpleandnaive之言。嗰啲導遊，帶人去到紅磡土瓜灣某些地方，店舖林立，導遊會作晒狀咁講：請你哋自己揀去邊間啦，我唔可以介紹㗎。然後就會有兩至三位遊客講：我哋有親戚介紹，Ａ記最老實，Ｂ記招呼最好，不如就去Ａ記或Ｂ記啦。於是遊客就入咗Ａ記或B記，導遊暗中偷笑，照收回佣，佢啲「媒」當然亦有着數。如此安排導遊完全冇介紹「定點」喎，點禁止呀，有咁嘅法律咩？旅遊Ａ講到頭擰擰，猛話啲內地人在港發財唔立品，嚴重影響香港聲譽。</p></body></html>