<html><header><meta charset="utf-8"><title>環球片場<br>碧咸行善撻Q射球　籌錢買蚊帳</title></header><body><h1>環球片場<br>碧咸行善撻Q射球　籌錢買蚊帳</h1><p>萬人迷碧咸（DavidBeckham）一向為善不甘後人，身為三子之父嘅佢，對各地嘅兒童慈善機構不嬲都好支持。早前趁養傷仲為美國一個抗瘧疾組織「MalariaNoMore」拍咗個廣告，呼籲善心人捐錢畀非洲國家貧民買蚊帳，全力預防呢種一年奪去100萬名非洲兒童生命嘅頑疾。</p><p>雞仔聲惹笑</p><p>碧咸喺廣告入面勸人慷慨解囊，只要大家捐出10美元（約78港元），就可以幫助一個非洲家庭買蚊帳。為咗帶出呢個訊息，碧咸就用佢隻黃金右腳表演佢嘅自由球絕技，叫人同佢齊齊「hitthetarget」（達成目標），可惜碧咸想將個波笠入網之際，一個鏟緊草嘅工人啱啱行過被省中暈低，個波當然入唔到網，之後畫面就打出「Weneednets」字句，叫人幫手「入網」咁話。不過阿Net一邊睇，一邊聽住碧咸把招牌雞仔聲，有啲忍唔住笑。<br> 聽番工作人員講，原來今次碧咸拍呢段廣告一毫子都冇收，不過都唔出奇呀，碧咸就快去美國落班，廣告喺電視播到行，幫手籌款之餘，又可以建立好形象，碧咸同佢老婆咁眉精眼企，邊有計錯數？<br> 網址： http://www.malarianomore.org/ <br> 版主：阿Net<br> 本欄逢周一至六刊出</p></body></html>