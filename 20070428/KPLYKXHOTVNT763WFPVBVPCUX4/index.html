<html><header><meta charset="utf-8"><title>TOP5超市食物陷阱：<br>高纖餅亁竟然無纖維</title></header><body><h1>TOP5超市食物陷阱：<br>高纖餅亁竟然無纖維</h1><p>捱騾仔捱餐死，都係為咗屋企嘅化骨龍有啖好食，但如果唔識揀，買埋啲垃圾入屋，細路返屋企等如跳入垃圾桶搵食一樣，真係咁辛苦都唔知為乜。屋企個廚櫃係小朋友嘅命脈，健康廚櫃咁重要，就等營養及食物顧問Sue（柯文滿）帶大家行一轉超市，話你知5大超市食物陷阱，而邊10樣係超市必買。<br><br>記者：劉昱蘭<br>攝影：陳盛臣、譚盈傑<br>Model：Bell<br>場地提供：gi商場</p><p>1）脆口鹹片無膽固醇　薯片替身</p><p>油炸薯片將高脂會轉化膽固醇，要脆口又健康，係非油炸嘅粟米片，或圖中黃豆米片，兩者係植物脆片，無膽固醇。（$28）（a）</p><p>2）杯裝河粉卡路里低於200　杯麵替身</p><p>脫水杯裝米粉、河粉同烏冬，可以Keep住低卡，油炸麵底每85克有460卡路里，而兩個90克河粉只係374卡路里。（$14.5）（a）</p><p>3）全天然果味飲品　果汁替身</p><p>唔好以為果汁多啲維他命，要睇清楚果味係調味加色定係天然，果味飲品中最穩陣係雪梨茶，甜味係從雪梨煲出嚟嘅，少糖少鉀少納。</p><p>4）纖維餅亁　甜餅替身</p><p>夾心餅層Cream多糖同牛油，麥芽酥餅零營養，0%纖維、鈣等。Sue建議食高纖全麥餅，最少有有益嘅膳食纖維。（$14.9）（b）</p><p>5）天然甜味杏甫肉　糖果替身</p><p>甜食如糖真係太高糖份，杏脯肉就最好，佢有天然果糖，無防腐劑甜得健康，橙色又搶眼最得小朋友鍾意。（$58）（a）</p><p>6）最高纖小食西梅亁　鹹濕零食替身</p><p>一日要吸收35克纖維，4粒西梅亁有3克，再搭正餐蔬果就夠晒數。（$45）（a）</p><p>7）茄汁豆罐頭啱女士　醃漬蔬菜替身</p><p>罐頭茄汁焗豆嘅茄紅素可抗氧化，高蛋白質，掂。（$11）（a）</p><p>8）粟米最好揀無鹽　肉類罐頭替身</p><p>肉類罐頭飽和脂肪多，植物類嘅罐頭如粟米就買得過，低膽固醇又高纖飽肚，呢罐寫明無鹽嘅又好啲，鈉含量少20倍。（$7）</p><p>9）粥粉麵飯粥最清淡　叮飯替身</p><p>微波爐加熱嘅炒河粉太多油，叮飯易肥，粥就係最佳選擇，一大碗只係160卡路里。（$13.9）（b）</p><p>10）叮叮腸粉免豉油　點心替身</p><p>叮腸粉相對點心低脂少納，減輕腎負荷，唔好淋豉油，輕輕一沾最好。（$9.9）（b）</p><p>營養及食物顧問Sue話買嘢要物有所值，最重要係要認清5大食物陷阱，教你拆宣傳騙局。</p><p>TOP1<br>睇標籤都無用</p><p>Sue話經驗所得，好多所謂高纖餅亁成份中無列明有幾多纖維，令人懷疑佢名不符實，所以買嘢唔好單睇名，一定睇過個營養標籤先得。</p><p>TOP2<br>誇大無膽固醇功效</p><p>以植物製成嘅小食，持住無膽固醇就話可以強化心臟，其實佢不過係無增加佢嘅負擔，唔代表真係做到強化嘅效果，咪信晒包裝上面嘅宣傳。</p><p>TOP3<br>營養含量要計數</p><p>咪單睇數字唔計數，營養含量有時會列明係以每100克計，咁就要睇清楚食品重量，然後乘番總數值出嚟。</p><p>TOP4<br>無糖都會有代糖</p><p>"Sugar-Free"唔一定真係無糖，只係代表喺成份表中，糖用另一啲名掩人耳目，如木質醇(Xylitol)、甘露糖醇(Mannitol)等，呢啲代糖食落無咁甜，但其實熱量同葡萄糖一樣咁高，好易中招。</p><p>TOP5<br>「天然果糖」糖果糖份唔簡單</p><p>香港好多糖都只有成份嘅名稱，但無份量，咪見到「天然果糖」就以為健康，可能只係落咗好少量，其他糖嘅份量仲多過佢，變相加咗更多糖都唔出奇。</p></body></html>