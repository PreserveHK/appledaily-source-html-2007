<html><header><meta charset="utf-8"><title>娛樂怪史：學友掟蛋糕激嬲阿梅</title></header><body><h1>娛樂怪史：學友掟蛋糕激嬲阿梅</h1><p>時間：86年10月<br> <br> 地點：梅艷芳生日會<br> <br> 人物：梅艷芳、張學友<br> <br> 經過：娛樂圈每位成功藝人背後都有一個故事，好似歌神兼好好先生張學友，10幾年前都經歷過事業低潮，面對重重壓力惟借酒澆愁，一旦飲醉咗就鬧事。<br> 86年10月，學友喺梅艷芳生日會上，就試過因為玩大咗，竟然向壽星女掟蛋糕，搞到阿梅好唔開心，將學友鬧到狗血淋頭，所以坊間就有傳言話學友人緣唔好，形象麻麻。</p><p>決心戒酒</p><p>事隔9年，學友講番呢單舊聞，就有感而發話：「唔係我擲又話係我，當時我覺得佢哋好跟紅頂白，可能我當時嘅image（形象）太差，唔怪得任何人。」無論件事係點，總之經一事長一智，之後學友立定決心重塑健康形象，努力發展事業，並與劉德華、黎明、郭富城並列四大天王，事業攀上高峯。<br> 96年，學友終於成家立室，同羅美薇拉埋天窗，之後太太生咗兩個乖乖女，99年佢仲攞埋世界十大傑出青年，為香港爭光。之後學友仲決定戒酒，不過04年喺電影《江湖》煞科宴上，俾曾志偉同劉德華兩個魔鬼游說，結果都破戒飲咗酒。不過今時今日嘅學友成熟咗唔少，脾氣都收斂咗，唔會再亂嚟。<br> 本欄逢周一至周六刊出</p></body></html>