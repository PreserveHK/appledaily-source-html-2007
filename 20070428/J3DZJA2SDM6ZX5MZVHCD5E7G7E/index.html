<html><header><meta charset="utf-8"><title>執Fiona二攤<br>Miki搭上散餐王</title></header><body><h1>執Fiona二攤<br>Miki搭上散餐王</h1><p>22歲餅女楊愛瑾（Miki）近日頻頻夜蒲，據知早前她在夜店搭上曾與薛凱琪（Fiona）拖手蒲吧、專玩網上交友拍散拖的「嫩版梁炳」Pete後，兩人經常摸黑出擊劈酒喪蒲。大前晚Miki出席公司活動後，隨即扮乖返歸掩人耳目，之後才約Pete到尖沙嘴蒲吧連踩兩場，一身酒氣的她被記者撞破𠝹仔後，嚇得縮回酒吧狼狽避難，男方則摩打腳暴走離場，認真此地無銀。</p><p>憑一張鄰家女孩親切面孔成為少男殺手的楊愛瑾，早前被爆與另一餅女鄧麗欣（Stephy）不和，拍攝電影《十分愛》時更遭對方「戲假情真」兜巴星，力捧程度本已不及對方的Miki即頻頻放縱夜蒲，因而認識去年曾拖薛凱琪蒲Volar的「嫩口梁炳」Pete。雖然25歲的Pete愛玩網上交友拍散拖，又是夜蒲狂熱分子，但Miki仍不避嫌黐埋身，過去一個月與他越玩越癡纏，幾乎晚晚見面。<br> 大前晚Miki到紅磡出席電影慶功宴後，即扮乖女坐公司車返回嘉亨灣新竇，但兩小時後她便換上小背心展開精采夜生活，先偕一名四眼男伴齊齊落樓，坐的士抵尖沙嘴厚福街藍馬商業大廈，會合已在樓上酒吧等候的Pete，蒲足個半鐘後，再轉場到柯士甸路的小路吧繼續蒲，其間二人同行時一直小心保持距離。</p><p>戀情曝光<br>男伴拔足狂奔離場</p><p>至凌晨約2時，滿身酒氣的Miki偕Pete離開酒吧，兩人乍見記者在場拍照，Miki即縮回吧內避難，Pete則拔足狂奔離場，慘被丟低的Miki只好電召救兵，不久即見面紅紅的她步出酒吧，火速衝上女性友人座駕離開。<br> 其實近期Miki與Pete曾多次被目擊鬼祟拍拖。本月15日晚，本報記者也曾撞見Miki夜會Pete打邊爐，當晚女方出席金像獎頒獎禮後，即與Pete前後腳到灣仔軒記吃火鍋，手挽幾大袋物品的Miki甫進食肆即發現記者，遂坐低寒暄，數分鐘後Pete偕友到場，他劈頭就問Miki：「做乜唔坐房呀？」她竟儍笑說：「係喎？做乜唔坐房呀？」她又向Pete說：「幫我攞嘢吖。」對方即為她挽袋進VIP房。當時記者問Miki：「頭先個男仔係咪同薛凱琪傳緋聞嗰個Pete呀？」她即尷尬說：「係呀，你咁都認得嘅？」其後便進房溫馨撐枱腳。</p><p>直認夜蒲<br>「我識佢係朋友介紹」</p><p>昨日Miki接受記者電話訪問時，問她是否𠝹掂Pete成功撬Fiona牆腳？她即緊張說：「絕對唔係，成班朋友一齊玩，唔係撬牆腳，我識佢係朋友介紹，大家只係朋友，所以Fiona唔會呷醋，嗰晚都有其他女仔朋友在場㗎。」提到她大前晚會合Pete前，一名四眼男伴曾到訪其香閨，她說：「我約咗朋友飲嘢，返屋企換衫再出去，唔想個朋友喺樓下食風，至叫埋佢上樓等我。」但孤男寡女共處一室不怕招人話柄？她懊惱地說：「以後我會小心處理㗎啦。」<br> 採訪、攝影：娛樂突發組</p><p>最高蘋嬸</p><p>Miki嘅新歡鍾意蒲又鍾意喺網上媾女，只係BadPete唔係BradPitt，醉生夢死嘅Miki咪認錯人至得㗎！<br> 蘋果娛樂特派評述員蘋嬸</p></body></html>