<html><header><meta charset="utf-8"><title>股場放大鏡：特鋼改名炒過龍 - 歐陽風</title></header><body><h1>股場放大鏡：特鋼改名炒過龍 - 歐陽風</h1><p>中國特鋼（2889）呢個星期由2.31元炒到上去近5蚊，4日時間升咗超過1倍，市值增加咗10億幾銀。狂升背後，噚日終於見到有通告，建議由中國特鋼改名做中國鎳資源控股，英文名係ChinaNickelResourcesHoldings，改呢個名真係值錢。<br> 中國特鋼今年2月中停牌，宣布斥資27億元收購印尼鐵鎳礦，待5月初的股東會審批，有關礦井指示資源及推斷資源為9228萬噸，當中鎳共5852萬噸，計劃中包括簽訂每噸16美元鐵鎳礦石，以及14年的長期獨家供貨協議。<br> 值得一提係當時宣布入股的德銀，在今次特鋼暴升中獲利奇豐，當時特鋼按每股1.73元發行5610萬股新股予德銀，又發行總值6.25億元5年期可換股票據，行使價2.25元，可兌換為2.778億股特鋼新股。在特鋼股價升至近5蚊時，德銀所持新股勁賺3倍，CB如行使，都賺逾倍。<br> 如果有買到呢隻神奇股，記得不時留意聯交所股權變動，睇吓大行有冇行使及減持，暫時未見德銀有行動，不過另一基金股東Penta過去1個月已4度減持，最新一次減持係4月19日以平均價2.195元減持295萬股，由逾9%減持至不足5%，即係再減持都唔使披露。<br> 等Penta減持行動完先至炒上，不免令人聯想到，基金大行之間原來都可以互相數飛。從炒賣角度，特鋼收購印尼鐵鎳礦已係一早知道，改名並無令人憧憬之處，完全唔值得高追。</p><p>南京熊貓炒改名</p><p>反而值得留意噚日復牌的南京熊貓（553），由CEC及國資委接收其原母公司熊貓集團後，會唔會有改名行動，呢個先至係值得憧憬之處，亦都係改名可以炒之原因。</p></body></html>