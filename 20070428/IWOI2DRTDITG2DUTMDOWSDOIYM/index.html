<html><header><meta charset="utf-8"><title>獨特自煮：清潤木瓜配海鮮<br>天熱開胃唔怕燥</title></header><body><h1>獨特自煮：清潤木瓜配海鮮<br>天熱開胃唔怕燥</h1><p>難得放假，當然要返屋企食番餐住家飯，未開飯阿媽就問食咩水果，吓！飯都未食就食水果？原來佢話5月開始天口㷫，冇乜胃口，加上好多水果呢期當造，好啦，今餐一於揀酸酸甜甜夠醒胃嘅奇異果，同埋滋潤香甜嘅木瓜做餸，真係飯都扒多兩碗啦！<br>記者︰王俊榮<br>攝影︰周旭文<br>Model︰Dorr</p><p>示範︰海景嘉福酒店海景軒黃世賓師傅<br> （27312883）</p><p>木瓜船炒帶子</p><p>時間：15分鐘<br> 價錢：$55/3人<br> <br> 材料：木瓜1/2個（挖走瓜瓤，肉切片）、帶子4両、蒜茸1両、毛豆1両、生粉水1茶匙、亁葱/鹽/糖/水各適量。<br> <br> 做法︰木瓜片先用熱水浸一陣，再汆水走油備用。將蒜茸/亁葱落鑊爆香，加入帶子/毛豆/木瓜片/鹽/糖/生粉水大火炒勻，撈起放入已挖空的木瓜內便完成。</p><p>木瓜蛋白大蟹箝</p><p>時間：15分鐘<br> 價錢：$30/3人<br> <br> 材料：木瓜1/4個（起部份肉切粒、部份切片）、蛋白2両、蟹箝1隻（烚熟後去殼）、清雞湯1両、花雕1茶匙、鹽適量<br> <br> 做法︰將木瓜片鋪於碗底，再放蟹箝於面，將蛋白/清雞湯/花雕/鹽打勻後倒入碗內，煲滾水隔水蒸7分鐘，熟後將木瓜粒撒面。</p><p>奇異果大蝦球</p><p>時間：10分鐘<br> 價錢：$30/3人<br> <br> 材料：奇異果1個（去皮切粒）、大蝦8隻（剝殼去腸）、茄汁/生粉水各1茶匙、鹽/糖適量。<br> <br> 做法︰輕灼蝦肉後再泡油至半熟，加入茄汁/奇異果炒至全熟，再落鹽/糖調味，最後加生粉水埋芡。</p><p>奇異羊仔片</p><p>時間：10分鐘<br> 價錢：$35/3人<br> <br> 材料：奇異果3個（切片）、紅椒1/2個（切角形）、羊仔片4両、蒜茸1両、蠔油1/4茶匙、糖1/2茶匙、生抽/生粉水各1茶匙、鹽各適量。<br> <br> 做法︰熱水浸暖奇異果片，羊仔片油泡至半熟備用。爆香蒜茸，加入羊仔片/紅椒/奇異果/蠔油/糖/鹽/生抽/生粉水炒勻至收亁汁可上碟。</p><p>香酥萬壽花枝丸</p><p>時間：25分鐘<br> 價錢：$45/3人<br> <br> 材料：木瓜1/4個（起肉切粒）、花枝2両、麵包糠1碗、葱花/生粉/鹽/糖各適量<br> <br> 做法︰花枝加鹽/糖/生粉攪成膠狀，再加入木瓜粒/葱花撈勻後擠成丸，外層沾上麵包糠，放入滾油炸至浮起呈金黃色，撈起瀝亁油份即成。</p><p>改善睡眠人靚啲</p><p>奇異果內含維他命C及E，能增強免疫力預防疾病，而且高鈣有助穩定及放鬆神經系統，改善睡眠質素，瞓得好當然人都靚啲。</p><p>木瓜含豐富B胡蘿蔔素、維他命A及蛋白質，獨有的酵素能幫助分解體內多餘脂肪，帶走有害細胞，對皮膚大有好處，女人食最啱。</p></body></html>