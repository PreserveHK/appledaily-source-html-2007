<html><header><meta charset="utf-8"><title>同車蜜語：《高朋滿座》阿廉賺到笑<br>揸二手Audi為結婚</title></header><body><h1>同車蜜語：《高朋滿座》阿廉賺到笑<br>揸二手Audi為結婚</h1><p>一再添食嘅《高朋滿座》，足足播咗240集，幾乎每晚都有曹永廉（阿廉）喺電視前陪大家食飯！入行前窮過捱過，入行後少年得志身光頸靚大花筒，跟經理人公司擘臉後無Job做，銀行戶口由十幾萬變到得番十幾蚊，一切打回原形。<br>到今天，男人四十但不戇居，換嚟智慧係慳得就慳，就算拍電視劇爆晒騷，都唔會心急買部DreamCar慰勞自己，一部二手Audi足以滿足揸貴車嘅夢想。唔怕老套講多句，後生仔怕乜跌低？最緊要識得起番身！<br>文：許一楓<br>攝影：伍慶泉<br>髮型：VPlus@康哥</p><p>二手車償心願</p><p>過去一年，曹永廉（阿廉）拍《高朋滿座》扮嘅高有義，口甜舌滑、愛打扮、追潮流，買嘢買到入不敷支：「其實我係個好慳嘅人，用錢一定計過度過。」拍攝當天，阿廉揸架Audi出現，正想問佢點解咁捨得買貴車，點知原來係二手：「我鍾意嘅車實在太多，好似Audi、Benz同寶馬等，不過太貴負擔唔到，始終屬於奢侈品，唔捨得用太大筆錢去買貴價車，用10萬蚊買架二手Audi叫做圓吓心願，過吓癮就算啦！」<br> 以為阿廉同時下年輕人一樣，攞咗成人身份證就去考車牌，點知佢27歲先去學車，「細個嘅時候，我哋屋企唔係好環境，阿爸原本做假髮生意，後來舖頭執笠，佢被迫要出嚟打工，我哋一家6口住過木屋，幾個人一齊瞓蓆，阿哥同我為咗搵錢，早、晚要返兩份工，就連買把風扇都要儲幾個月錢先買到，試問我又邊有閒錢考車牌？」</p><p>幾千蚊車一樣揸得高興</p><p>捱過、窮過，喺唔少人心目中應該係最唔想經歷嘅日子，阿廉反而慶幸自己有過呢啲苦日子：「捱過真係有好處㗎，起碼知道搵錢唔易，人一生應該要有高有低，睇嘅嘢先會更多，更會學懂珍惜！<br> 「以前要為生活，根本無諗過，亦唔容許我去享受任何嘢！」年屆四十嘅阿廉自謙𠵱家雖然唔算搵好多錢，不過起碼可以照顧到自己同屋企人嘅生活，近呢幾年先開始識得享受：「我本身並唔係一個奢侈嘅人，就算收入唔多，要我平平哋幾千蚊買架車都可以，就算唔揸都仲得。」</p><p>鍾愛Audi穩陣又舒服</p><p>以前阿廉揸車只用嚟代步，為工作而要四圍去，所以揀咗架Jeep，雖然行起嚟好震，但就貪佢夠大架方便擺衫。後嚟年紀大咗，經濟可以Support得到，阿廉𠵱家反而會揀啲舒服、穩陣、有型嘅車款，正如佢話齋「人應該不斷進步，慢慢對自己有要求，人先至會有鬥心，繼續奮鬥！」<br> 好似呢架買咗無幾耐嘅Audi咁，阿廉貪佢係歐洲車夠實淨之餘，比起之前嘅Jeep亦無咁耗油：「架Audi一踩油已經好快起步，行得又穩定，加上𠵱家想買架可以好舒服咁遊車河嘅車，所以最後揀咗呢架Audi。」</p><p>樓住有情人</p><p>除咗問車嘅嘢之外，我哋又點可以放過追問佢同姜小姐嘅婚期呢？「唔好俾壓力我，我一定會同佢結婚，唔會再揀第二個，結婚只係遲早問題，只係因為要籌備嘅嘢實在太多太煩，話唔定我同佢會喺外地簡簡單單結婚就算數！」<br> 阿廉仲話會儲多啲錢，同姜小姐買間三樓連天台嘅單位，仲要有頂遮頭嘅車位，到時就可以再享受多啲，買架再靚啲車都唔怕日曬雨淋，架車無咁傷喎！阿廉果然係一個量入為出、有計劃、按部就班嘅好男人，抵我咁冧你！</p><p>明星愛驅：A42.0抵買作招徠</p><p>還記得上一代AudiA4初推出之時，不但變得年輕，不同的引擎配搭也為用家提供了多個選擇，除了為人熟悉的1.8T版本，還有曹永廉擁有的2.0公升型號。代理在02年推出A42.0Multitronic版本時，以實際的設備及25萬元的車價作招徠，後來再於03年中推出Exclusive特別版，用上S4專用的MetallicBlue車身色調，更配用16吋跑車合金胎軨，令賣相變得更吸引。</p><p>AudiA42.0Multitronic規格</p><p>引擎：1,984c.c.直4DOHC<br> 馬力：130ps/5,700rpm<br> 扭力：19.9kgm/3,300rpm<br> 傳動：6前速Multitronic半自動波<br> 當年售價：約$250,000起<br> 現時二手價：約$100,000起</p></body></html>