<html><header><meta charset="utf-8"><title>TOP10貴BB用品：TOP1$10,500照斷貨<br>BB勞斯萊斯</title></header><body><h1>TOP10貴BB用品：TOP1$10,500照斷貨<br>BB勞斯萊斯</h1><p>生仔潮令老大哥荷花殺入中環，生得一個，唔通似我細個時用尿布、着舊衫、用囍字揹帶咩？𠵱家BB身嬌肉貴，着BabyDior、坐BB勞斯萊斯、瞓近兩萬蚊嘅BB床。嬰兒用品店Sales都話父母超捨得，超豪用品經常斷貨喎。今次TOP10係綜合功能、耐用和價錢排名，唔係貴就可以上榜。<br>記者：區佩嫦<br>攝影：譚盈傑、何家亮<br>Model：JeffLoo、蕭皓文</p><p>行<br><br>1.威廉王子專用牌子<br>售價：$10,500（a）&#13;</p><p>呢架Inglesina仿古BB車全港只有兩架，粉紅及藍色各一，佢有幾勁？Inglesina喺行內被譽為BB車嘅「勞斯萊斯」，連威廉王子BB時都係坐呢個牌子嘅車，真巴閉！BB車用全鋁合金框架，手柄設兩種安裝角度，BB可以望住媽咪又可以望前面，啱初生至6個月嬰兒用，要訂貨。
</p><p>貴同款9倍Otutto2<br>售價：$9,509（a）</p><p>一般市價：約$1,000至$4,000<br> 6個月以上嘅BB可以坐呢架InglesinaOtutto2BB，但Otutto2貴同級BB車最高竟達9倍。鋁合金車架，座椅可以面向或背向媽咪，坐上去成個皇帝咁款！啱初生至4歲嘅BB。<br> 其實仲有款萬幾蚊嘅豪華版，不過已經斷咗貨，唔會再返！</p><p>2.焗唔死王子嘅孭帶<br>售價：$990（a）</p><p>一般市價：約$300-$500<br> Inglesina係英國皇室BB專用牌子，為咗唔會焗死王子，孭帶質料用透氣布料做成，唔怕焗親BB。呢款孭帶嘅側帶可作調校，啱初生至9個月BB，初生嘅可以面向媽咪加強保護，大啲就可以向前孭，可調校嘅肩帶以海綿製成，減輕媽咪膊頭嘅負擔。</p><p>3.法國佬特強CarSeat<br>售價：$2,780（a）</p><p>一般市價：約$1,000（a）<br> 呢張法國bebeconfortIseosTT汽車安全座椅保護BB搭車嘅安全。座椅頭部兩側嘅保護欄以加厚設計，保護性特強，並設ModuloSafeSystem，可調校頭部保護欄嘅闊度，亦可調校汽車座椅嘅傾斜度，適合9kg至18kg嘅BB！</p><p>家具<br><br>4.櫸木龍床<br>售價：$18,800（b）</p><p>一般市價：約$3,000-$5,000<br> 意大利Pali嘅BB床價值$18,800，由於同同級床比價錢倍數唔太多，所以即使貴，但唔係TOP1。床身用實心櫸木造，充滿歐洲古典線條，兩段式調校床板，欄闊符合歐洲標準。床仔啱初生至4歲BB，人高咗唔啱瞓嘅話，可以拆開圍欄變成梳化，貴係貴啲，但一物二用，都算抵啦！</p><p>5.　3點式安全帶餐椅<br>售價：$3,010（連咕𠱸）（b</p><p>一般市價：約$500-$1,500<br> 嚟自意大利Pali嘅實木餐椅，有南瓜橙、青檸綠、彩藍三隻色揀。餐椅嘅腳踏板可作兩段式調校，可應因BB嘅高度而調校，加埋3點式安全帶，唔怕BB食飯扭計自己爬落地！</p><p>衣<br><br>6.過萬蚊Dior加入牛奶精華</p><p>BB仔大得快，啲衫幾個月就唔啱着，精打細算嘅媽咪通常都會買平衫，唔啱着都唔會肉痛。但矜貴嘅BB當然要着貴一貴嘅BabyDior。呢套BabyDior用上加入牛奶精華嘅Cashmere製成，質地滑過BB塊面，全港有6套B女衫（適合3個月至18個月），𠵱家只淨番3套，而同系列男仔（適合3個月至12個月）就得番衫褲帽同包巾，要豪真係要快手啲！</p><p>帽　$750<br> 背心裙　$1,850<br> 外套　$1,600<br> 鞋　$750<br> 包巾　$2,450<br> 睡袋　$2,900<br> 總值：$10,300（d）<br> <br> 一般市價：$800-$1,000</p><p>帽　$750<br> 上衣　$1,400<br> 褲　$1,350<br> 包巾　$2,450<br> 總值：$5,950（d）<br> <br> 一般市價：$400-$600</p><p>7.向Dior流口水<br>售價：各$450（d）</p><p>一般市價：約$30-$70<br> $450買到名牌其實都算抵，不過買嘅只係呢條口水肩，全白色嘅BabyDior口水肩，質料夠晒厚，而且仲有粉紅、粉藍和灰色花邊揀，邊個色啱你個仔？&#13;</p><p>8.過千銀頭髮刷<br>售價：$1,200（e）</p><p>一般市價：$5-$15<br> 小朋友永遠係父母心目中嘅公主王子，呢套王子公主毛刷和梳套裝，由價錢到質料的確係公主級。梳身以鍍銀製成，刷毛可以用嚟按摩頭皮，等BB啲頭髮生得靚啲，無乜頭髮嘅BB最啱用！</p><p>9.潮B奶嘴夾<br>售價：毛巾夾（左）$170<br>奶嘴夾（右）$140（c）</p><p>一般市價：約$60-$80<br> 嫌Dior老氣嘅話，可以揀HystericMini，呢款毛巾夾及奶嘴夾，有奶嘴B嘅大頭，夠晒型仔，啱晒潮媽用！&#13;</p><p>食<br><br>10.啜$300奶樽<br>售價：各$300（d）</p><p>一般市價：約$30-$70<br> 連奶嘴奶樽都出埋嘅BabyDior，的確夠晒細心，呢款奶樽印上DiorMonogram，而奶嘴則放在半球形盒內，每個$300，貴唔貴？若果阿仔阿女唔鍾意丟奶嘴落街嘅話，都可以買嚟畀佢。&#13;</p><p>售賣點
</p><p>（a）荷花親子中心（26283777）<br> 中環皇后大道中70號連卡佛大廈商場4樓<br> <br> （b）monbebe（26283393）<br> 尖沙嘴海運大廈地下G16店<br> <br> （c）HystericMini（21750089）<br> 尖沙嘴海運大廈G50店<br> <br> （d）Latini（23779828）<br> 尖沙嘴海運大廈G48店<br> <br> （e）ThePalace,PrinceandPrincess（　25063001）<br> 銅鑼灣時代廣場9樓918店</p></body></html>