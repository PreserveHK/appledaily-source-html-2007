<html><header><meta charset="utf-8"><title>5星級演員鼻涕都是戲<br>挾持人誌：萬子喝一聲個個腳軟</title></header><body><h1>5星級演員鼻涕都是戲<br>挾持人誌：萬子喝一聲個個腳軟</h1><p>【第一話．萬梓良】<br>45歲的李力持，現為香港導演、編劇及演員，曾擔任電視台導演、編劇和監製，作品包括《蓋世豪俠》和《他來自江湖》，91年轉投電影圈擔任導演和編劇，與周星馳合作無間，如《唐伯虎點秋香》、《食神》、《喜劇之王》和《少林足球》等，及曾主持《嘩嘩嘩！打到嚟》等電台節目。</p><p>萬梓良（萬子）演戲時的眼神十分凌厲，姐仔們普遍被他瞟一眼已經變成鵪鶉，惟周星馳、劉青雲和吳鎮宇個個都是初生之犢、戰鬥格，知道稍後要跟萬子做戲時，總說「唔瀉佢」不特止，還要跟他硬撐，這也是個歷練，要跟他「鍊」一場，令到當時拍劇戰意十分旺盛，不像現在般搬字過紙。</p><p>劇本越多星越重要</p><p>那時候，星仔很喜歡偷睇萬子的劇本，因為萬子的劇本會畫星做記號，越多星便代表那場戲越重要，最多去到5粒星，每當星仔看到5粒星出現，自己便會打醒十二分精神、出盡力去做。<br> 記得萬子跟林嘉華拍《當代男兒》一場兄弟嗌交戲，有整整4、5頁紙對白，萬子在自己劇本上畫上5粒星，他說最多take兩次好了，因為他一放盡嗌完之後會沙聲，所以每逢拍萬子的戲會很驚、壓力很大，若因為自己稍一出錯而NG的話便完蛋的了。<br> 當日萬子跟嘉華兩位阿哥拍完嗌交戲後睇playback，睇完後萬子忽然在錄影廠大聲喝道：「阿力，你快啲落嚟，你睇吓你拍啲乜？」擔任導演的我當堂腳軟，心諗：「死啦！錯少少都唔使喝我呀！」落到廠，萬子捉住我乜乜物物一番，我不住的點頭：「啊！再補拍過！」&#13;</p><p>鼻涕變《喜劇》橋段</p><p>豈料我返上錄影廠之際，萬子突然拉我埋一邊說：「其實我唔係發你脾氣，我係發嘉華脾氣啫！」你發人家脾氣，也不用拿我祭旗吧！原來萬子覺得那場戲他跟嘉華應該一動一靜，他既然放到盡，嘉華便不應跟他硬撐，但嘉華沒理會這麼多，一於跟他鬥搶，萬子大聲時，嘉華又大聲，萬子大聲一點，嘉華又再大聲一些，兩個人就好似鬥大聲一樣。<br> 其實我也覺得一個放盡、一個靜態少少，有個對比會好看一點，所以後來《蓋世豪俠》中許紹雄有句對白：「你估大聲就好戲呀！」也以此揶揄一番。<br> 至於《喜劇之王》中星仔流鼻涕幾乎滴中莫文蔚那一幕，靈感也是來自萬子，我們絕不是針對萬子，但當年我們經常談論萬子演戲時口水鼻涕一齊來，於是便拿來取笑一番，做得再誇張一點、把它形象化。雖然銀幕上那場戲只是短短幾分鐘，但卻拍了足足一日，因為要用些大菜糕或啫喱之類的東西來做鼻涕，有時會很黏，有時會斷掉，真的十分麻煩。&#13;</p><p>先斬後奏擦鞋補鑊</p><p>還有《他來自江湖》中，有一場戲是萬子發現張鳳妮吸毒，於是大力摑她，用水淋醒她，那場戲很激烈，拍完之後，我跟星仔和吳孟達收工搭巴士期間也在談論，後來我跟他們說：「嘩！頭先場戲咁激，不如我哋整番場模仿佢哋！但千祈唔好俾萬子知道。」於是乎，翌日本來凌晨4時開廠，因為不想萬子發現，我們提早到凌晨3點便返到公司，一於瞞住萬子去拍，由吳孟達扮張鳳妮，周星馳扮萬子，拍好之後我跟監製劉家豪說：「我剪就剪咗呢場戲落去先，如果你覺得萬子會嬲嘅話就唔好要囉！」結果這一幕照出街，萬子看到後罵我：「你個死仔吖！」雖然他罵我死仔，但星仔最尾也有roundup說句：「天哥（萬子劇中叫明天）真係我偶像。」
</p><p>團隊作戰從不遲到</p><p>萬子雖然惡，但在他身上可以學到一種維繫團隊的戰意、高昂的鬥志，無論他工作到凌晨3、4點，翌日他一早開工也不會遲到，所以給其他人很大壓力，開工一定準時，否則萬子會跟你說：「乜嘢事呀你？噚晚收幾點呀？係咪要我等你呀？係嘅下次打個電話通知我先啦，使唔使呀！」聽完之後真的會腳軟。<br> 一部劇能否成功，真的很難說，但萬子會告訴攝影師一定得、告訴美術一定得，就算特約，他都會告訴他一定得，就像催眠所有人似的去做好這件事，試過他捉住我的頭，然後跟他頭碰頭說：「阿力，你機會難逢呀，畀心機！」結果，拍到錄影廠又再超時兩個鐘，工作人員也不敢多講半句。<br> 我覺得萬子是天生的演員，就算離開攝影機後，他的表情都好像拍緊戲，台前幕後就好似同一個人，簡直是天人合一。<br> 口述：李力持　筆錄：戴彩煥<br> 本欄逢周四刊出</p></body></html>