<html><header><meta charset="utf-8"><title>網友插李孝利抄Beyonce爆Fans罵戰</title></header><body><h1>網友插李孝利抄Beyonce爆Fans罵戰</h1><p>美國天后BeyonceKnowles嚟緊11月會去韓國開個唱，今次係佢嘅首個韓國演出，所以無論係當地fans抑或藝人都非常期待。不過，要數最心急嘅人可能係性感女神李孝利，事關佢要昅實Beyonce表演時着乜衫，然後攞嚟做抄襲對象！</p><p>欠缺原創性</p><p>繼早前揭發濱崎步抄Beyonce嘅罪證後，阿Deep又見到韓國網友話李孝利經常模仿Beyonce，叫佢快啲收手喎。Beyonce戴帽着軍綠色褲表演，李孝利跟到十足十不特止，連露肚臍都學埋！此外，李孝利又學過Beyonce着短裙、珠片背心等，真係欠缺咗原創性。難怪網友GEUROM話：「李孝利本來就鍾意抄Beyonce、安室奈美惠同蓮莎露夏恩（LindsayLohan）啦！」<br> 話雖如此，韓國人一向都好追捧美國流行文化，而Beyonce所穿嘅服飾又係典型美國時裝，所以好多當地網友都留言力撐李孝利，仲話本地薑較煞食同靚啲喎。網友LeeYoung好激動話：「Beyonce嘅衣着成為咗法則？唔通着成嗰個風格嘅人都要佢批准？唔通李孝利要避？𠵱家啲人真係鍾意搞是搞非。」<br> <br> 網址： http://tvzonebbs3.media.daum.net/griffin/do/phoshop/read?bbsId=A000009&amp;articleId=191731 <br> <br> 版主：網盜王尊尼Deep<br> 本欄逢周一至五刊出</p></body></html>