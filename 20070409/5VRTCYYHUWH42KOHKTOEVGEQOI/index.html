<html><header><meta charset="utf-8"><title>金手指：一注獨贏買江銅 - 孫柏文</title></header><body><h1>金手指：一注獨贏買江銅 - 孫柏文</h1><p>今日，孫柏文又要再使出「一注獨贏」呢四個大字，如果有睇開《金手指》嘅fan屎，就知道今日我呢個股壇黑氣石又有投資推介。如果你係個盲目支持《金手指》嘅fan屎，你可以直接去到呢篇文章嘅尾部，即刻睇吓今日嘅投資建議同目標價係乜，跟住即刻落盤去買。不過，如果你係一個要有充份理由同分析先至買股票嘅人，咁今日你就睇睇呢篇文。<br> 今日我想推介嘅股票，就係江西銅業（358）。如果大家有睇開《金手指》，都可能有印象我曾經講過江銅。其實喺06年11月21日，我已經喺一篇題為《推介一隻升一倍嘅股票》講過江銅有力升一倍。不過，大家可能會問：「點解當時冇用「一注獨贏」呢四個字叫大家去買江銅？如果有叫，當時江銅股價8.1元一股，上個禮拜已經升到10.32元，大家咪可以賺多好多？」<br> 係就係，不過江銅係一隻可以悶死好多人嘅股票，甚至可以話可以激死好多人嘅股票。原因係就算銅價本身大升特升，江銅股價都可以唔郁。例如喺04、05年，銅價雖然升咗差唔多有一倍，不過江銅就一路升唔穿04年初嘅高位。最後要去到06年先至有爆炸性嘅升幅，就係因為江銅有咁樣嘅特質，所以等佢好似要爆上先至叫大家去買（圖C、D、E）。大家可能會問：「咁點解06年又有爆炸性嘅升幅呢？」</p><p>唔爆升都唔得</p><p>其實，所有原材料股都面對同一問題，呢個問題就係建制中嘅人，例如投資銀行分析員、中央銀行官員等等，日日重複咁講話「原材料升係因為炒作、係泡沫」。大家聽得多，就唔敢相信原材料升咗其實可以維持喺高價水平。每一次原材料股爆升，都係因為市場突然間到達tippingpoint，達成共識，開始敢信原材料上升原來可以高處未算高。<br> 當市場開始用新共識嘅原材料高價位，去重新計算原材料公司嘅每股盈利，而公司市盈率冇變，隻股唔爆升都唔得。今日就為大家提供咗04、05年中石油同原油價格走勢關係圖（圖A及B），作為參考。</p><p>已返回06年水平</p><p>喺11月嘅嗰篇文章，我曾經話過江銅由06年7月至10月嘅第三季業績，三個月就賺0.518人民幣一股。而如果銅價全年都維持喺06年第三季嘅水平，江銅一年可以每股賺兩元，而如果市盈率係8倍，即係話股價就會16元一股。雖然經過舊年年尾從今年年初嘅跌幅，今時今日，銅價已經返回06年第三季嘅水平。<br> 最重要係市場已經達成共識，覺得今次「唔係泡沫」，覺得銅價會至少維持喺呢個水平，所以最後要再同大家講多一次，一注獨贏買江銅！<br> 建議買入：江西銅業358<br> 目標價：HK$16<br> 年期：十二個月<br> <br> 金手指網誌： http://phatdat.blogspot.com </p></body></html>