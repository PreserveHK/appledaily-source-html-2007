<html><header><meta charset="utf-8"><title>數碼達人：Nokia8600Luna<br>狼嚎的月亮</title></header><body><h1>數碼達人：Nokia8600Luna<br>狼嚎的月亮</h1><p>月亮！令人好多聯想空間，人狼、太空競賽、嫦娥？Nokia新返一部8600以Luna命名（即月亮）；秉承8系貴氣傳統，不銹鋼×玻璃機身，冇乜特別功能開賣$6,398，極狼！不過明顯走「行頭」機路線，出得嚟Walk者，有邊個唔想搶先登陸呢個「月球」；6千幾都唔買齊料PDA手機，只係為咗出嚟「晒」月光？呢個月亮都算狼，不過擺明狼嚎咁嘅價，都一樣不乏老細靚女追捧！<br><br>記者：馬靜兒<br>攝影：陳偉強　Model：JoeyMo</p><p>玻璃不銹鋼　顯貴氣</p><p>簡約、純黑、貴氣係8600望落第一眼嘅感覺！攞上手，手指頭傳來不銹鋼機身特有的冰冷、重量質感，相對平日用開的膠殼機，脫口而出：「此機非池中物」！<br> 輕推芒底，機頂猝然彈起，感覺好Firm毫不怱忙；不經意瞄上KeyPad位一眼，有如煙熏微黑的鍵盤蓋，竟然是以玻璃物料所打造，輕輕滲射而出的數字鍵微光，有如新月般感覺清新；但背上冒出一股寒意！唔知唔小心跌落地，會唔會好容易打爛呢？真係要小心一點！<br> 推蓋設計，鍵盤平日收在玻璃下，但設計特別之處是，隔着玻璃，鍵盤每隔數秒，就自動發光；加上來電未響時，屏幕先會出現Screensaver的閃光，感覺就好似心跳一樣，加上黑色機身，真的有點似黑夜中的月亮。難怪機名叫Luna。</p><p>功能基本冇插卡</p><p>至於基本功能方面，8600屬GSM四頻手機，內置200萬像素相機；用上1,670萬色的QVGA屏幕，影像都算夠立體又好色。聽歌、影相、拍短片都齊備，也有FM收音機。機身左右都有立體聲喇叭，聽歌的音質都算不俗。<br> 但沒有支援任何記憶卡插槽，機身內置128MB記憶，其實真的不大夠用，每次要用microUSB過歌、過相，對於習慣將相和歌存入記憶卡備的人有點不大方便。</p><p>價錢夠狼</p><p>以價而論！「齋版」功能的8600，竟跟有機王之稱的N95價錢只差數百元，但論功能，N95就明顯較8600優勝好多；至少N95有500萬像素鏡頭、GPS衞星導航、支持HSDPA上網，吸引力強好多。<br> 8600定價略嫌狼了一點，但對某些人嚟講，貴價手機系列是身份象徵，手機影相、上網不是他們關心的重點，最重要是手持貴價手機那份晒命感覺。相比起賣價以萬元計算的Vertu手機，8600價錢已經比較相宜。</p><p>願意出幾多錢買</p><p>Isis：好高貴Feel，好有手感，喜歡佢嘅質地，唔似一般膠殼機。好Cool！
</p><p>Joey：呢部貴機？好重手喎！用埋玻璃，其他機好少見。外形高貴，最啱晒命！</p><p>Kinki：我喜歡佢用玻璃面，好似好High。鍵盤位又間中發光，真係幾似月亮。</p><p>Hibernia：玻璃嚟㗎？會唔會跌落地㗎？無插卡？好麻煩喎！不過，部機好靚！</p><p>後記</p><p>話說記者測試過程中，竟然發生了一段幾米式「月亮不見了」的插曲！原來係家中「嫦娥」一見到部機，馬上攞咗去「奔月」，朋友面前晒「月光」！好彩虛驚一場。<br> 老實講！咁獨特機身設計，發覺好多雌性動物都難逃佢魅力！至於好多後生機迷估價偏低，係唔明市場區間同定位；須知好多老細級手機用戶，都係Nokia擁躉，成功之處係愛佢功能簡單！玩上網、多媒體，請買PDA手機，老細愛嘅係簡單易用、打出打入，同貴氣感覺，由鬚刨王8810年代已經係呢個致勝法門。</p><p>Profile</p><p>制式：GSM四頻<br> 介面：S40<br> 屏幕：1,670萬色（320×240）/2吋<br> 相機：200萬像素<br> 變焦：4倍數碼<br> 影像格式：JPEG、GIF、BMP、PNG<br> 短片：3GPP、H.263及H.264<br> 聽歌：支援AAC、AAC+、eAAC+、MP3、MIDI、AMR、WMA，及內置FM收音機<br> 儲存：128MB內置記憶<br> 體積：107×45×15.9mm<br> 重量：140g<br> 查詢：21366338</p></body></html>