<html><header><meta charset="utf-8"><title>投資部落：乘搭招行子彈火車</title></header><body><h1>投資部落：乘搭招行子彈火車</h1><p>恒指連升6日，喺重磅股中移動（941）帶動下，累積升幅超過1400點，內地銀行股嘅股價表現亦唔錯，雖然反彈各異，但已經扭轉多月以嚟嘅悶局。<br> 網友Edkega喺《香港討論區》就話，「建行（939）上升嘅速度好似子彈火車咁快，大陸銀行股龍頭大哥工行（1398）就只有單車咁嘅速度，中銀（3988）就最渣，只有人力車咁快。」由6月起計，建行、工行同中銀嘅股價分別升咗12%、7%同3%。<br> 網友Kingkongwu唔同意，「建行嘅速度最多只有電單車咁，招行（3968）先至係子彈火車，最慢吞吞嘅係中信銀行（998），好似架單輪車，冇鬼用，仲成日表演向後行。」招行單喺6月就急升咗17%，相反中信銀行自4月上市以嚟就不斷咁跌，高位至今跌近11%，仲爭唔夠1毫就跌穿招股價。<br> 膠波仔就講笑咁話：「中信銀行最多只係架衣車，即係唔識行！」Kit888999插口話：「啲貨車向後退都會出啤啤聲咁響，叫人小心倒車，隻998咁樣行法，都唔叫人小心。」<br> Happygracechu話：「呢個故事教訓散戶，買銀行股唔好買最大，買細細隻就啱，當然中信銀行就例外！」ANDY1958好搞笑咁話：「所以我只係買單車同人力車……個『輪』！」<br>  http://www11.discuss.com.hk/viewthread.php?tid=4535956&amp;extra=page%3D13&amp;page=1 </p><p>報料站</p><p>歡迎提供網上財經趣聞，資料一經採用，酬100元。請附姓名、電話及電郵地址，交business@appledaily.com</p></body></html>