<html><header><meta charset="utf-8"><title>破解今周TOP3新聞熱話</title></header><body><h1>破解今周TOP3新聞熱話</h1><p>早前聯合國兒童基金（UNICEF）專家提出報告，表示6個月大的BB可以跳過唔食糊仔和粥仔階段，直接食固體食物。此理論引起各界議論紛紛，究竟6個月大的BB能否自行進食固體食物呢？Billboard找來6個月大BB卓晞測試10種固體食物，原來BB食到甜味食物，冇牙都會搏命咬，仲加埋口水溶咗佢吞落肚，究竟UNICEF個專家有冇試過㗎！<br><br>記者：區佩嫦　<br>攝影：梁細權　<br>Model：曾卓晞</p><p>TOP1　6個月BB可以食固體食物？<br>TOP1掂！　香蕉</p><p>唔少專家話BB可以食香蕉，可惜隻蕉太重，要媽咪幫手拎住先可以放到入口。香蕉好滑，細細力咬就食到，不過BB鍾意放晒入口嗒吓嗒吓，好快變成香蕉茸！<br> <br> 記者註：BB食香蕉時個樣超冧！</p><p>TOP2掂！　牙仔餅</p><p>6個月啱啱出牙仔，專登畀BB食餅亁「磨吓牙」。BB好鍾意食牙仔餅，一見姐姐拎出嚟，即刻搶上手放落口慢慢嗒，以口水嘅威力將餅整腍，然後先慢慢「咬」！<br> <br> 記者註：唔使3分鐘就食晒成塊，你話掂唔掂？</p><p>TOP3掂！　熟甘笋</p><p>唔知係咪牙痕關係，BB鍾意煮熟咗嘅甘笋，用門牙仔磨吓磨吓變成甘笋茸。<br> <br> 記者註：食到唔捨得放手兼放口！</p><p>TOP4掂！　豆腐</p><p>BB平日有媽咪剁爛嘅豆腐，但第一次大嚿餵畀BB食。BB對豆腐嘅興趣一般，大嚿細嚿都食得落！<br> <br> 記者註：BB一食豆腐就整個作嘔樣，最初以為佢哽親，原來只係扮嘢。</p><p>TOP5掂！　雪糕（未溶㗎！）</p><p>雪糕係乜？BB咁大個都係第一次見，嘩！原來咁凍冰冰，拎上身都特別爽，啱晒攝氏30幾度嘅天氣食。不過食完變咗污糟貓，媽咪話有排抹！<br> <br> 記者註：最初以為BB怕凍會擲杯雪糕落地，點知拎到唔捨得放手，仲要食到嗒嗒聲，真係好鍾意咁噃！</p><p>TOP1唔得！　無邊白麵包</p><p>第一次食白麵包，大大塊好易拎上手，但麵包又亁又無味道，BB唔鍾意食！「唔好再迫我食好冇？」<br> <br> 記者註：白麵包好快俾BB撕成麵包碎，視為玩具多於食物！</p><p>TOP2唔得！　去骨魚肉</p><p>BB第一次食去咗骨嘅魚肉，仲要係鯇魚腩，OhNo！Hedoesn'tlikefish！<br> <br> 記者註：BB點都唔肯擘大口食魚肉，唔通整得唔好食？</p><p>TOP3唔得！　熟西生菜</p><p>BB今日第一次拎住成條菜慢慢「嗅」，先用條脷試吓先！不過無牙仔都係咬唔開條菜！<br> <br> 記者註：BB將條菜放落口後都𦧲番出嚟，可能纖維太勁，咬唔開！</p><p>TOP4唔得！　橙
</p><p>橙就見得多，食都係第一次，聞吓先，味道好似好甜，不過質感怪怪哋，滑潺潺仲要一用力就整到通手都係汁，又易爛，唔食！<br> <br> 記者註：一拎上手就將塊橙一開二，唔夠一分鐘就丟落地，你話BB鍾唔鍾意呢？</p><p>TOP5唔得！　榴槤	</p><p>嘩！榴槤味好臭呀，拎上手感覺好怪，唔食！<br> <br> 記者註：為咗測試，媽咪將細細嚿嘅榴槤放喺BB嘴邊，BB點都唔肯放入口中，經過3分鐘的拉鋸，宣佈投降！</p><p>Billboard結果
</p><p>同牙力冇關，口水係最強武器。</p><p>TOP2　做完LASIK笨豬跳會爆眼？</p><p>有新聞話美國有人做完LASIK去攀山，竟因氣壓問題令視力變差，吓？但眼科專科陳醫生話，其實冇咁危險，但做完LASIK，轉個頭去玩笨豬跳的話，很大機會跳爆眼㗎﹗<br> <br> 記者︰劉昱蘭　<br> 攝影︰陳偉強　<br> Model︰Ruby、Kathy　<br> 鳴謝︰眼科專科陳浩然醫生</p><p>陳醫生舉出的醫學報告：
</p><p>Case1︰喺葡萄牙試過有個23歲女仔，玩笨豬跳前健康正常，一跳完隻眼就出事，結果發現右眼視網膜表皮出血。<br> <br> Case2︰都係葡萄牙，有個事前全冇眼疾嘅48歲女人，笨豬跳後雙眼眼球內後部嘅血管出血而視力受損。</p><p>手術後角膜薄咗易出事
</p><p>LASIK用激光改變眼角膜弧度矯視，其間攞走咗角膜組織，令角膜薄咗同脆弱咗。美國個Case係個人行到16,000米高，突然視力變差啫，而香港最高都係3,000米，問題唔大。不過就算冇LASIK，玩笨豬跳都有機會會爆眼。「跳到落底時，血液集中晒喺頭部，當度力扯番上去，血仍然係向下走，血湧向頭令眼晴血管受唔住咁大嘅壓力而爆裂，好彩嘅就短暫失明，爆得緊要就會永久失明。出事機會同角膜厚薄有關，所以唔單止做完LASIK易出事，深近視嘅人（超過800度）都要小心，近視嘅人眼球出啲嘅角膜組織都係薄咗㗎。」點預防？<br> 答案係：「冇」，呢啲物理現象係冇嘢可以阻止嘅。&#13;</p><p>Billboard有嘢問：坐飛機得唔得？
</p><p>問︰咁玩跳樓機都係好高好快咁衝落嚟喎，會唔會出事？<br> <br> 陳醫生︰跳樓機唔係頭向下（暫未有頭向下咁激），而且跳樓機有機械磨擦，衝力冇完全FreeFall嘅笨豬跳咁大嘅，可以放心。<br> <br> 問︰做完LASIK最好隔幾耐先玩笨豬跳比較好？<br> <br> 陳醫生︰最好唔好玩，如果堅持，都係等3個月後先玩比較妥當。<br> <br> 問︰做完LASIK係咪唔好坐飛機？<br> <br> 陳醫生︰雖然高飛好似有危險，但機艙內氣壓同溫度都好穩定，所以冇乜影響，做完手術第二日就可以搭。</p><p>你敢唔敢搵眼博？</p><p>其他9大創傷眼睛高危運動
</p><p>Top2︰壁球、羽毛球－球底大小同人眼差唔多，好易打中隻眼珠。<br> Top3︰籃球－多數被對手手指篤親眼角膜。<br> Top4︰水上運動－被水珠打中隻眼。<br> Top5︰足球－個波高速撞到眼。<br> Top6︰排球－同樣係個波太快。<br> Top7︰冰上曲棍球－喺加拿大試過擊斃觀眾……<br> Top8︰拳擊－震到視網膜脫落。<br> Top9︰長曲棍球－大多係練習時冇戴保護鏡而受傷。<br> Top10︰騎馬－隻馬踏起啲泥或石頭高速打中隻眼。&#13;</p><p>Billboard結果
</p><p>冇做LASIK一樣咁危險。</p><p>TOP3　自創「08奧運概念股」有得炒？</p><p>近期好多師奶都自創「福娃08奧運概念股」，係咪真係得㗎？就等新鴻基證券策略師彭偉新Check吓呢10隻師奶熱炒奧運股有乜潛力。</p><p>HOT1　8157.HK首都信息發展股份有限公司</p><p>52周最高升幅：8.61倍　<br> 上星期收市：$0.71<br> <br> 雖有個多語言研發項目，但已經係一段時間以前嘅Project，項目嘅影響已經反映晒出嚟，暫時未見同奧運有關嘅實質發展。<br> <br> 建議買入價︰$0.66　<br> 止賺︰$1　<br> 止蝕︰$0.6</p><p>HOT2　0154.HK北京發展（香港）有限公司
</p><p>52周最高升幅：6.51倍　<br> 上星期收市：$4.55<br> <br> 佢哋用「福娃」Logo出智能卡固然係優勢，而且喺非奧運投資方面，開發緊國內地鐵內嘅流動電話網絡「一網通」，呢方面嘅收益將會更大，可以睇好。<br> <br> 建議買入價︰$4　<br> 止賺︰$5.8　<br> 止蝕︰$3.6&#13;</p><p>HOT3　0670.HK中國東方航空股份有限公司
</p><p>52周最高升幅：2.81倍　<br> 5月21日收市：$3.73<br> <br> 08奧運的確會令航空人流多咗，但呢隻股停咗牌好耐，好難估佢開番會係乜價位。<br> <br> 建議買入價︰$4　<br> 止賺︰$5.7　<br> 止蝕︰$3.5</p><p>HOT4　0544.HK大同集團有限公司
</p><p>52周升幅：2.76倍　<br> 上星期收市：$0.147<br> <br> 呢隻工業類股份未攞到實質同奧運相關嘅業務，唔係好抵玩，如果真係想炒，最好都係低水平先買。<br> <br> 建議買入價︰$0.13　<br> 止賺︰$0.2　<br> 止蝕︰$0.1&#13;</p><p>HOT5　0588.HK北京北辰實業有限公司
</p><p>52周最高升幅：2.6倍　<br> 上星期收市：$6.14<br> <br> 北辰有份管理奧運村，籌集超過14億用喺奧林匹克公園國家會議中心同配套設施工程，會受惠於08奧運，但內地房地產有宏調，短期內未必有乜上落。<br> <br> 建議買入價︰$5.4　<br> 止賺︰$6-6.2　<br> 止蝕︰$5.15&#13;</p><p>HOT6　8095.HK北京北大青鳥環宇科技股份有限公司
</p><p>52周最高升幅：2.44倍　<br> 上星期收市：$0.97<br> <br> 同奧運都無乜直接關係，唔建議作為08奧運概念股而入手。<br> <br> 唔建議作為奧運概念股。&#13;</p><p>HOT7　0694.HK北京首都國際機場股份有限公司
</p><p>52周最高升幅：1.65倍　<br> 上星期收市：$11.16<br> <br> 北京機場航空運量已經差唔多去到盡，飛機架次好難多得去邊，佢會因奧運受惠，但唔會影響好大。<br> <br> 建議買入價︰$10　<br> 止賺︰$12　<br> 止蝕︰$9&#13;</p><p>HOT8　0392.HK北京控股有限公司</p><p>52周最高升幅：1.37倍　<br> 上星期收市：$28.75<br> <br> 呢隻綜合類股份頗多基建項目，政府逐步畀錢出嚟畀佢開發新Project，所以會多咗生意，而且基建類嘅市盈率高啲，值得玩吓。<br> <br> 建議買入價︰$26　<br> 止賺︰$35　<br> 止蝕︰$23&#13;</p><p>HOT9　8245.HK北京京客隆商業集團股份有限公司</p><p>52周最高升幅：0.74倍　<br> 上星期收市：$7.09<br> <br> 超級市場唔會係遊客消費得好勁嘅地方，多咗遊人同超市多咗生意冇乜必然關係，唔建議作為08奧運概念股而入手。<br> <br> 唔建議作為奧運概念股。</p><p>HOT10　0715.HK和記港陸
</p><p>52周最高升幅：0.44倍　<br> 上星期收市：$0.66<br> <br> 雖然係有吉祥物「福娃」嘅特許製造及分銷權，但其實都係一啲小型生意，而且內地嘅侵權情況咁嚴重，對佢哋嘅生意都係一個打擊。<br> <br> 建議買入價︰$0.6　<br> 止賺︰$0.8　<br> 止蝕︰$0.55&#13;</p><p>Billboard結果
</p><p>有啲根本同奧運冇關，未必升㗎。</p></body></html>