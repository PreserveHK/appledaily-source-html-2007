<html><header><meta charset="utf-8"><title>摩記Z8出新蕉　拗腰玩瑜伽</title></header><body><h1>摩記Z8出新蕉　拗腰玩瑜伽</h1><p>又要想當年，記得Nokia曾推出綽號「蕉仔」的8110，一Hit就幾年，氣勢銳不可當！今日，Motorola翻拍呢套《記得香蕉成熟時》，唔同之處在於Z8踢走8110的硬膠推蓋設計，機身頓變成玩瑜伽一樣，柔軟兼且有彈性，而最大好處係通話嗰陣更加貼面、更舒服。不過，呢一「蕉」能否如當年諾記8110般「成熟」賣個滿堂紅，就要放長雙眼。<br><br>記者：陳國輝　<br>攝影：梁細權　<br>Model：Cody</p><p>KickSlider<br>滑蓋即彎&#13;</p><p>摩記將呢項瑜伽運動稱之為「KickSlider」，講緊嘅唔單止係滑蓋後曉自動彎曲咁簡單，同時仲具有彈性。根據不同嘅包包面或細削臉形，機身弧度亦唔一樣，就算你忙到用肩膊夾住部手機嚟講，都唔怕跣落地啦！
</p><p>QVGA×30fps追睇麥廸文</p><p>茶餘飯後話題人人都談高清廣播，查實唔單止LCDTV有所謂嘅FullHD或者HDReady兩種，連手機也玩上HD格式，不過，講緊嘅當然唔係最勁嗰隻1080P啦！手機「高清」一般定義為QVGA（320×240）解像度，Z8的2.2吋屏幕剛好達QVGA級數，也可稱之為「高清」，加上手機支援速度達每秒30格嘅H.264影片格式，難怪摩記要力谷佢成為一部有高清效果嘅手機。<br> 講完一大輪，都係試睇最實際！筆者欣賞過一條「HQ_QVGA_H264」嘅高清試片，裏面花、草、鳥等自然景觀夾埋一齊仍然層次分明，甚少出現延遲、起格等問題，整體質素不錯。Z8仲跟機附送完整版電影《叛諜追擊》，畫面內嘅麥廸文尚算Keep得住靚仔樣，但線條明顯冇高清片咁銳利，勉強收貨，而高清試片於細微處及顏色方面表現最搶。</p><p>200萬像素一拍掟上Blog</p><p>多媒體功能的表現叫不過不失，事關Z8僅支援200萬像素相機，能冲曬的相片尺寸有限，加上補光燈光度微弱，用嚟影夜景嘅話一定難以應付！不過Z8有另一強項，就係內置咗一套Blog軟件──「ShoZu」。ShoZu本身唔單止具備網誌功能，佢仲可作PhotoSharing用途，只須經手機影低嘅相，便可透過該軟件，將相片上傳至網誌，隨時同朋友分享，唔使用屋企部Desktop上網再慢慢搞。
</p><p>最高支援8GBmicroSDHC卡
</p><p>PROFILE</p><p>制式：WCDMA/GSM四頻<br> 體積：109.7×50.6×15.65mm<br> 重量：117g<br> 通話時間：420（2G）/300（3G）分鐘<br> 備用時間：384小時<br> 主要功能：3.6MbpsHSDPA數據傳輸、KickSlider推蓋、200萬像素相機、QVGA芒、SymbianUIQ介面、A2DP藍芽立體聲<br> 查詢：Motorola（25063888）</p></body></html>