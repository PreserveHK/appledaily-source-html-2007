<html><header><meta charset="utf-8"><title>中石油A股累散戶坐艇<br>中環在線：俾人話斂財瑞銀呼寃 - 李華華</title></header><body><h1>中石油A股累散戶坐艇<br>中環在線：俾人話斂財瑞銀呼寃 - 李華華</h1><p>07年對大行瑞銀嚟講肯定係行衰運嘅一年，喺美國次按嗰邊已經大嗱嗱唔見咗成100億銀美金，就連保薦人金漆招牌都保唔住。原先大家對中石油A股寄予厚望，點知上市短短個幾月即急插水，累捧場嘅散戶輸近四成。《21世紀經濟報道》近日發表文章，指摘瑞銀有斂財之嫌，年尾流流成為眾矢之的。<br> 事件要由9月26日講起，話說身為中石油A股承銷商之一嘅瑞銀，當日喺香港狂掃中石油H股（857），中石油H股價格亦由13.8蚊升至20蚊。11月20日瑞銀集團又大舉掃咗3.28億股中石油H股，同時，瑞銀嘅分析報告將中石油評級由中性上調至買入，原因係A股上市同股神畢菲特退股，股東結構有變，母公司可能注入對政治因素敏感嘅石油資產。</p><p>叫人買入自己狂沽</p><p>不過，報告發表冇耐，瑞銀集團就大幅減持中石油，即使瑞銀喺12月4號再發報告，叫人趁國際油價調整買中石油，但瑞銀集團就冇聽，中石油股價繼續跌。<br> 作為保薦人，瑞銀已經賺咗筆唔少嘅保薦人費用，加上喺H股沽中石油再賺，認購中石油A股要坐艇嘅散戶當然唔順氣，有業內人士認為瑞銀既然參與A股承銷，就應該識得瓜田李下，喺中石油A股上市前半年避免買賣。不過，貴為跨國大行梗有唔少大客，瑞銀手上嘅中石油H股，唔一定屬於瑞銀集團，無理由唔畀自己嘅客買賣中石油H股吓嘩。<br> 對於指摘，瑞銀當然唔啞忍，據《第一財經日報》引述瑞銀中國區負責人話，瑞銀將不惜一切代價搞清事件真相。仲話，中石油發A股一早已經傳開，好多人都一早買入中石油H股，瑞銀旗下嘅資產管理機構買都係一貫市場行為。第二又冇監管條例話，投資銀行做sponsor佢底下嘅資產管理公司唔准喺其他地方買賣相關股票。第三，貴為國際大行，當然有防火牆制度，避免內部交易等非法行為。</p><p>瑞銀今年保薦上市的公司表現</p><p>武夷藥業（1889）<br> 上市日期：2月1日　招股價（元）：1.80　首日收市價（元）：1.96<br> 首日表現：+8.89%　周一收市價（元）：1.38　上市至今表現：-29.59%<br> <br> 滙源果汁（1886）<br> 上市日期：2月23日　招股價（元）：6.00　首日收市價（元）：9.98<br> 首日表現：+66.33%　周一收市價（元）：8.05　上市至今表現：-19.34%<br> <br> 碧桂園（2007）<br> 上市日期：4月20日　招股價（元）：5.38　首日收市價（元）：7.27<br> 首日表現：+35.13%　周一收市價（元）：8.98　上市至今表現：23.52%<br> <br> 洛陽鉬業（3993）<br> 上市日期：4月26日　招股價（元）：6.80　首日收市價（元）：10.82<br> 首日表現：+59.12%　周一收市價（元）：15.14　上市至今表現：39.93%<br> <br> 復星國際（656）<br> 上市日期：7月16日　招股價（元）：9.23　首日收市價（元）：10.34<br> 首日表現：+12.03%　周一收市價（元）：8.17　上市至今表現：-20.99%<br> <br> 恒鼎實業（1393）<br> 上市日期：9月21日　招股價（元）：6.83　首日收市價（元）：12.12<br> 首日表現：+77.45%　周一收市價（元）：12.16　上市至今表現：0.33%<br> <br> 中外運航運（368）<br> 上市日期：11月23日　招股價（元）：8.18　首日收市價（元）：7.12<br> 首日表現：-12.96%　周一收市價（元）：5.96　上市至今表現：-16.29%<br> <br> 中國中鐵（390）<br> 上市日期：12月7日　招股價（元）：5.78　首日收市價（元）：7.36<br> 首日表現：+27.34%　周一收市價（元）：10.26　上市至今表現：39.40%<br> <br> 統一企業（220）<br> 上市日期：12月17日　招股價（元）：4.22　首日收市價（元）：4.75<br> 首日表現：+12.56%　周一收市價（元）：4.67　上市至今表現：-1.68%<br> <br> 比亞廸電子（285）<br> 上市日期：12月20日　招股價（元）：10.75　首日收市價（元）：11.00<br> 首日表現：+2.33%　周一收市價（元）：12.98　上市至今表現：18.00%<br> <br> 中材股份（1893）<br> 上市日期：12月20日　招股價（元）：4.50　首日收市價（元）：6.07<br> 首日表現：+34.89%　周一收市價（元）：8.69　上市至今表現：43.16%</p><p>神秘大戶狂沽中石油</p><p>講開中石油A股唔生性，搞到瑞銀水洗唔清，究竟邊個係幕後黑手，大家都想知。嗱，今勻大陸《理財周報》就幫瑞銀搵到啲頭緒。<br> 報道引述大陸有位心水清嘅網友慕容智善，發現A股下滑同一個用「A28090」交易編號嘅機構有關。據呢位慕容兄話，喺上海證券交易所嘅Topview資料度睇得好清楚，有位用A28090交易編號嘅仁兄，近日不斷有怪異行為，大手沽出中石油、中國神華、中石化同建行。慕容兄形容A28090「手法兇悍，其背後目的令人費解。」<br> 本來大手沽貨冇乜特別，不過A28090嘅「盤路」又真係幾吊詭，11月5號中石油以比H股高一倍嘅48蚊喺A股上市，佢唔趁高沽貨，反而到第二日，A股跌到40蚊時先沽咗總值14.79億銀嘅貨。<br> 咁仲唔止，據慕容兄嘅資料，A28090喺11月28日至12月12日總共拋咗32億中石油出嚟，連同11月初嘅紀錄，足足沽出咗近50億中石油，仲要係越沽越低。</p><p>沽出近50億中石油</p><p>除咗沽中石油，A28090仲有沽中國神華、工行等，其中沽工行嘅盤路，最奇怪起初低買高沽，時機準繩，但之後高買低沽，倒輸5000萬銀。<br> 喺香港，上大利是機click吓經紀牌編號就知大概係邊一幫人，偏偏A28090俾上交所列為「其他席位」，無人估到佢嘅背景。不過，據報道話，能夠俾上交所歸類為「其他」類席位嘅都大有來頭，好似銀行、保險公司、社保基金等。究竟呢位A28090係何許人，背後有乜動機，就真係天曉得！</p></body></html>