<html><header><meta charset="utf-8"><title>血腥暴力變甜品卡通<br>爆賬娛搞：惡搞戰狼捍衞蛋糕城</title></header><body><h1>血腥暴力變甜品卡通<br>爆賬娛搞：惡搞戰狼捍衞蛋糕城</h1><p>電影《戰狼300》（300）大hit，網上出現咗好多惡搞版本，我阿Net就覺得呢個喺YouTube度有得睇嘅《Black20TrailerPark:300-PGVersion》玩得最爆笑，段短片將原裝預告片改頭換面，加插惡搞對白，結果斯巴達變咗廸士尼蛋糕王國，戰士利用各類糖果同甜點跟波斯軍大戰，敵軍就出動波板糖同雪糕迎擊。</p><p>30萬網友爭睇</p><p>段片之後越玩越無厘頭，戰場入面有機動遊戲玩，又有卡通角色出現，例如森林入面隻野狼無端端變咗可愛獨角獸、少年版斯巴達王又無厘頭拎咗張寫住「ILoveYou」嘅心意卡出嚟。<br> 不過最啜核嘅係片中加插嘅惡搞對白，戲中最經典嘅「這就是斯巴達！」（ThisisSparta!）變成咗「這就是蛋糕城！」（ThisisCaketown），把聲仲似足男主角謝拉畢拿（GerardButler）㖭。最後，一位斯巴達戰士高舉一支巨型牙刷做武器，大叫「刷你棚牙」（BrushYourTeeth！），抵死之極。難怪段片post上YouTube一星期，已經有接近30萬人睇，網友仲讚係近排網上最好笑嘅惡搞短片。<br> 另外，《戰狼300》帶挈埋女主角連娜赫廸（LenaHeadey），嚟緊佢會主演《未來戰士》（Terminator）電視版《TheSarahConnorChronicles》，故事以電影版勁揪媽打女主角SarahConnor作主線。<br> 網址： http://www.youtube.com/watch?v=gNqiSkd1M6k <br> 版主：阿Net<br> 本欄逢周一至六刊出</p></body></html>