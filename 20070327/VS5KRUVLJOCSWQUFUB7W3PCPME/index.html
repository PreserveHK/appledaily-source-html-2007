<html><header><meta charset="utf-8"><title>相機新貨：<br>T700玩PhotoHunter</title></header><body><h1>相機新貨：<br>T700玩PhotoHunter</h1><p>經常睇到唔少產品簡介，都會讚自己設計幾咁人性化，幾咁方便易用，不過當你試過之後，可能覺得係完全另一回事！這部BenQT700可能係一個例外，佢無強調自己人性化設計，不過用落又實在幾貼心，筆者尤其推薦T700使用一個3吋屏幕，特別之處係使用輕觸式設計，隨機會學似PDA咁跟支Stylus，鐘意嘅話亦可隨時出動手指篤，筆者最鍾意佢放大功能，激似玩PhotoHunter咁，想放大其中一Part睇，只要係上面篤住畫圈圈，T700就會自動將呢部份放大到合適大小，呢啲就真正係叫人性化，用機完全唔使經大腦。
</p><p>聽到T700有個3吋芒，仲可以玩篤Screen，咪以為部機會牛龜咁大部，T700喺同級相機之中，係最薄一部，只有12.5mm，配支PentaxSMC鏡頭、防震及高達ISO1200（拍片模式可用到4000）感光度，功能都算唔錯，唯獨像素只有720萬，近期唔少新機都以千萬像素做起點，T700似乎就有啲落後。除咗影相之外，拍片都係T700強項，影片質素可去到640×480（30格），質素都叫令人滿意。而操作以自動簡單為主，提議用家使用內置12種場景模式，咁就可以簡單拍得靚相！
</p><p>T700賣價$2,180，仲會送張1GBSD卡，機身有3種顏色選擇，包括晶鑽銀、曜石黑及醇酒紅，醇酒紅係筆者心水推介，外觀較為特別。<br> <br> 記者：許福合</p><p>Profile</p><p>感光度：720萬像素CCD<br> 變焦：3倍光學、4倍數碼<br> ISO：80/100/200/400/800/1200/4000（拍片）<br> 記憶：SD（內置12MB）<br> 電源：鋰電池<br> 體積：91×60×12.5~14.95mm<br> 重量：120g<br> 查詢：BenQ（23306929）</p></body></html>