<html><header><meta charset="utf-8"><title>TECHTREND：XB360變HDDVD機<br>清過睇Blu-ray</title></header><body><h1>TECHTREND：XB360變HDDVD機<br>清過睇Blu-ray</h1><p>有無聽過人講「買PS3當Blu-ray機玩！」，的而且確，與單一部Blu-ray機比較，PS3賣點之一Blur-ray播放功能，價錢平上數千蚊，真係幾吸引，而比PS3早推出成年嘅XB360，仍然係使用DVD，要同人比「高清」真係有啲輸蝕，所以專食腦嘅微軟就為XB360推出外置式HDDVD機，玩家只要畀多$1,399就可玩埋高清。<br><br>記者：許福合　<br>攝影：陳盛臣</p><p>Sharp過PS3<br></p><p>HDDVD同Blu-ray係兩大光碟制式，可以話現時要欣賞到高清電影不二之選，究竟XB360加碼外置HDDVD機後，質素如何相信係用家最關心，我哋就專程搵咗行內有影音專家之稱嘅AVConsultantAlanLee試機。Alan睇過PS3播Blu-ray同XB360HDDVD後，就話「兩者質素其實好接近。」整體來講，HDDVD同Blu-ray兩者特性，都可以喺XB360同PS3上睇到，例如HDDVD會清同Sharp過Blu-ray，而PS3播Blu-ray碟Noise比較多，但解像度、層次感同黑位演繹上，就較出色，動態表現亦較好。<br> 而音質方面，Blu-ray因為幾乎能支援所以Codec，所以電影公司都可按需要加上音響效果，而HDDVD呢方面限制比較多，不過仍可使用DolbyDigitalPlus7.1/DTS7.1/DolbyDigital/MPEGAudio等音效。<br> </p><p>USB介面　一機多用
</p><p>已經擁有XB360，只要再花$1,399就可睇埋HDDVD，其實都幾化算，而全套購入就要$4,358，與40GBPS3賣$3,780比較之下就貴咗啲，不過要記得HDDVD機係使用外置式，即使接駁XB360，都係使用USB2.0，要接駁電腦都無問題，慳錢兼可一機多用。而設定方面，Alan提到「因為光暗準確，若畫面不滿意主要係顯示器設定有問題，可按情況推高光度，亦要留意雜訊。」至於與專用Player比較又如何呢？須知現時一部Player仍然賣7、8千蚊以上，XB360只要畀多$1,399買HDDVD機就可享用，聽落幾吸引。Alan表示：「HDDVD機效果會比XB360好些少。」主要原因係Player都會用HDMI，而XB360雖然已透過升級支援1080p，不過即使用上高清線，亦都只係能支援1080i輸出，效果自然有出入。筆者就呢方面問過微軟，究竟幾時會出1080p輸出線，微軟就話暫時未有計劃，不過唔排除將來會有升級咁話喎。</p><p>HDDVD試碟</p><p>講到質素，當然要親眼睇過先係真，Alan就提議要試機嘅用家，用《狂野極速》同《衝擊封鎖線》兩套HDDVD，因為呢兩套電影最能表現到HDDVDSharp同清！</p><p>HDDVDPlayer介紹
</p><p>現時兩大陣營，HDDVD同Blu-ray都打算以家用遊戲機打頭陣，消費亦比較平民化，其實兩方面都有碟機推出巿面，不過價錢比較高檔，短期內睇怕都係遊戲機當碟機玩較化算。</p><p>東芝HD-XA2HDDVD
</p><p>東芝第二代HDDVD機種，能兼容主要光碟格式，支援1080p，配備HDMI、DolbyDigital5.1等。</p><p>PanasonicDMP-BD10Blu-ray
</p><p>能夠兼容Blu-ray同DVD播放，具備色差同HDMI介面，DVD經HDMI，可谷至1080i。</p><p>查詢：AVConsultant（25812928）</p><p>PC/Mac照Play
</p><p>XB360HDDVD機能夠接駁電腦係一大賣點，只要經USB線接駁電腦後，《WinXP》就能辨認到HDDVD機，雖然《XP》未全面支援HDDVD所採用UDF2.5格式，不過若只係用來睇片問題不大，如使用《Vista》，甚至可將HDDVD內容抄出來。而MacOS亦能辨認出HDDVD機，配合軟件就可在Mac機欣賞到HDDVD碟。軟件方面，常用《PowerDVD》或《WinDVD》都有支援HDDVD版本，不過要留意係由於HD電影編碼需要有較高效能系統，電腦規格要求較高，尤其顯示卡最好能有HDMI輸出，配合兼容HDCP制式顯示器，才可享用最高質素高清效果。</p><p>兩大主機新戰場</p><p>先不論PS3同XB360，喺遊戲迷心目中，誰勝誰負，XB360正式推出HDDVD，亦可見到兩大陣營Blu-ray同HDDVD，都視家用遊戲機為一個新戰場，主要原因係一般人都認同DVD之所以能迅速打敗其他制式，原因係當年PS2採用DVD，兩者相輔相成所致，顯然今次SONY亦都打緊同一個如意算盤。至於XB360仍內置DVD，除咗到今時今日，兩大陣營仍未有明確勝負，微軟以外置碟機方式去支援HDDVD不失為一個好辦法，因為XB360遊戲，除咗近期隻《藍龍》要用到4DVD外，HDDVD用途就只係用來睇戲，對單純機迷實在浪費，外置式就可讓有需要用家彈性升級，而且唔好忘記，若將來Blu-ray被確立為主要制式，微軟亦可再出個Blu-ray碟機，機繼續打，戲一樣照睇！</p><p>查詢：XBOX（800964215）</p><p>試機碟推介</p><p>雖然DVD場現時仍以DVD為主，不過Blu-ray同HDDVD影碟數量開始增加。HDDVD影碟主要以西片為主，其中幾間主要荷李活電影廠商都有推出HDDVD影碟，而港產片暫時未見有HDDVD版，一般售價就由$200起。碟迷比較關心嘅區碼問題，現時HDDVD還未實施區碼限制，呢點對戲迷來講，比Blu-ray同HDDVD都優勝。</p></body></html>