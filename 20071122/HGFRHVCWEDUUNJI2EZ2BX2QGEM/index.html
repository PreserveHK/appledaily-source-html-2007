<html><header><meta charset="utf-8"><title>Mario熱換OK加推　炒家坐艇</title></header><body><h1>Mario熱換OK加推　炒家坐艇</h1><p>近日經過OK便利店，日日都有堆後生仔圍住圍住，埋去一八，先知原來今次輪到換購鬍鬚叔叔Mario公仔夾。MarioGame男女通殺，小朋友又貪佢過癮得意。在炒家眼中，只見到$$兩個符號。不過，經過一輪街訪，發覺Mario迷出手甚低。加上OK決定加推，睇嚟一班炒家都有排坐艇，大喊三聲。<br><br>記者：許維雅<br>攝影：梁細權<br>Model：Kinki、Hidi、Rex&#13;</p><p>Mario公仔夾（購物每滿$20贈送一個）</p><p>一套共18款，以錫紙袋封密，想集齊一套都並非易事。</p><p>炒價$400乏人問津</p><p>市面斷貨，拍賣網就有不少炒家，短短一星期已經集齊成套，放上網炒賣。不少人投訴去OK買滿$20都冇得送，難免令人懷疑有員工收埋放貨。全套Mario夾連珍藏冊最高炒賣達$400，可惜乏人問津。反而，獨立售賣的公仔夾，反應較熱烈，平均價格由$1至$30不等。即使街坊口徑一致認為Mushroom最受歡迎，但上網Bid貨情況，始終以Mario價格最高。</p><p>月尾加推炒唔起</p><p>今次OK便利店首次找來鬍鬚先生Mario擔任主角，分別推出18款公仔夾、7款巨型公仔夾、4款文件夾及一本珍藏冊。以一般便利店換領產品而言，產品質素相當不俗，手工唔馬虎。可能OK完全低估了Mario的吸引力，貨品推出不到一星期就全部售罄。部份當然已經流入炒家手中，並在拍賣網上開出高價，但OK將於月尾加推，數量未定，肯定會影響炒價。眾多主角之中，最受歡迎最有炒力竟然唔係主角Mario，而係外形討人歡喜的SuperMushroom，抽中唔好亂咁掉，分分鐘可以賺番幾十蚊。</p><p>Mario巨無霸公仔夾（換購價$15）</p><p>一套7款的巨無霸公仔夾，比起免費派發的公仔夾大10倍，吸引強勁好多。雖然用作實際夾文件用途不大，但勝在類似產品少見，大大個，夠晒誇張，過癮得意。</p><p>Mario公仔夾珍藏冊（換購價$29.9）</p><p>珍藏冊有兩個不同圖畫封面選擇，第一頁可用作收藏18個公仔夾，隨後有07及08年月曆，更備有Calendar及Notebook的用途。現時間間OK都清晒貨，官方準備加推，但先以換領券形式限量發售，測試反應，再憑券換領貨品。</p><p>MarioA4文件夾（換購價$8）</p><p>A4Size的文件夾有5個不同公仔畫面，十分可愛。雖然吸引力不及公仔夾，但比起一般市價公仔文件夾平，所以一出都立刻斷貨。現將於11月28日下午1時起限量加推新貨。</p><p>學生大叫唔會Bid<br>問題</p><p>1.最想要那個角色的公仔夾？<br> <br> 2.抽唔到，會用幾多錢買？</p><p>3.會唔會儲齊一套？<br> <br> 4.其他產品有冇興趣買？會用幾多錢炒價買？</p><p>Rex</p><p>1.SuperMushroom<br> 2.$20<br> 3.唔會<br> 4.巨型公仔夾，Size夠大，可以裝飾，又唔會唔見。$30</p><p>Kinki</p><p>1.SuperMushroom<br> 2.$20<br> 3.唔會<br> 4.嘩！大夾得意好多。$50</p><p>Hidi</p><p>1.BulletBill<br> 2.$5<br> 3.唔會<br> 4.喜歡Mushroom巨型夾。$40</p><p>Stephaine</p><p>1.SuperMushroom<br> 2.$50<br> 3.都想，但太貴就唔會。其他$10一隻都可以。<br> 4.巨型夾夠得意。$65</p><p>Sabrina</p><p>1.MegaMushroom<br> 2.$50<br> 3.都想要晒全套，但太貴就唔會買。<br> 4.其他嗰啲要加錢換就唔鍾意。</p><p>Yiu</p><p>1.Toad<br> 2.$50<br> 3.都想，但唔會太刻意，$5至$6個都會買。<br> 4.巨型夾。好少有咁大個公仔夾。$20</p><p>Stephy</p><p>1.BulletBill<br> 2.唔會嘥錢Bid，寧願買多啲嘢試吓會唔會抽中。<br> 3.會試吓，但一定唔會畀錢買。<br> 4.巨型夾，個Size好少見。</p><p>King</p><p>1.SuperMushroom<br> 2.$20<br> 3.可能試吓。但唔會上網Bid，見到舖頭賣$15一隻都會考慮。<br> 4.其他一般。感覺唔太實用。</p><p>Miki</p><p>1.SuperMushroom<br> 2.一定要自己抽先開心。<br> 3.如果抽中會儲，但一定唔會畀錢炒貨嗰啲人賺。<br> 4.珍藏冊同巨型夾。唔會買，但會加錢換。</p><p>Lam</p><p>1.Toad<br> 2.唔會買，自己抽，開心啲！<br> 3.唔會刻意儲。<br> 4.想加錢換珍藏冊同巨型夾。但一定唔買。</p><p>Game舖一致睇淡<br>DreamStore阿M</p><p>「Mario一向多人鍾意。不過市面太多呢類公仔，根本賣唔切，我估頂多$28至$30一個。」</p><p>新次代店員阿鋼</p><p>「Mario最勁係大人細路都啱。不過文具始終比起毛公仔的炒力遜色，所以我估Mushroom可以賣$60左右，其他就$20至$40。」
</p><p>旋天玩具阿Ming
</p><p>「全套炒價頂多$398。大夾炒力好好多，可以賣到$70至$98。」</p><p>新次代老闆極喜歡Mario，他更專程由日本買了一隻4呎高的Mario公仔回來，約$1,600左右。</p><p>店舖查詢：<br> OK便利店客戶服務熱線（29916337）&#13;</p></body></html>