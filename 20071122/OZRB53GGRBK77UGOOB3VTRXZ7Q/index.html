<html><header><meta charset="utf-8"><title>鐵觀音烚牛肉嫩香</title></header><body><h1>鐵觀音烚牛肉嫩香</h1><p>由細食到大的沙嗲、芫荽皮蛋湯底，懨悶到味蕾也提不起勁，近年的火鍋店大玩創意，配搭越發騎呢新穎，任食放題日式鐵觀音牛肉鍋，正中平民心理，日日大排長龍；極盡奢華的巨型佛跳牆火鍋，最啱湊埋班Friend齊齊扮富豪，柴娃娃烚吓烚吓，過足口癮心癮！<br><br>記者：盧家蕙　攝影：陳偉強、陳盛臣<br>Model：Heidi@Puremodels&#13;</p><p>新奇茶香鍋</p><p>「牛陣」隸屬日本但馬屋集團，香港成為日本以外首間分店，店內提供13款火鍋套餐，以任食放題形式，火鍋湯底則有四種，分別是傳統的Sukiyaki甜湯底、ShabuShabu清湯底；較新穎的有鐵觀音湯底及豆奶湯底。為保新鮮，所有和牛即點即切，其他火鍋配料如雜菜、豆腐、肉丸、烏冬、炒飯、雪糕等則可自取。套餐價錢視乎牛肉級數而定，全場最貴的是A5和牛Sukiyaki火鍋套餐（包湯底，每位$240），而澳洲牛肉ShabuShabu則最便宜（包湯底，每位$100）。</p><p>鐵觀音湯底</p><p>日本頗受歡迎的湯底，由中國的鐵觀音茶葉及秘密配料製成（由日本運到，連香港大廚也不知道以甚麼配料製成），淡淡的清甜味，可誘發鮮嫩牛肉的味道及質感。</p><p>A5和牛</p><p>呈緋紅色，薄薄一片也食出濃郁牛肉味，建議灼於Sukiyaki甜湯底中，蘸上生雞蛋伴着吃，感受入口無渣，嫩滑無比的A5水準。和牛全由日本和澳洲的牧場養殖，以A5級日本和牛最矜貴，質素有保證，由於不用經過中介人，套餐定價相對偏低。豬腩肉和豬肩肉水準亦不賴，跟牛肉可謂絕配。</p><p>任食豬、牛肉外，更可自取多款蔬菜、烏冬及炒飯，一定塞到你肚滿腸肥。
</p><p>裝潢由日本設計師一手包辦，環境四正舒適，卡座更可欣賞夜景。</p><p>牛陣（21726322）<br> 地址：觀塘觀塘道418號創紀之城第五期apm4樓22-23號鋪<br> 營業時間：11:00am至12:00mn<br> 備註：平日午市放題限時60分鐘，晚市放題以90分鐘為限。</p><p>豪氣佛跳牆足8両翅</p><p>位於九龍城的火鍋老字號厚福館，連肥姐、志偉、阿叻、TVB高層、小生花旦也愛跑到這裏幫襯，以用料新鮮、抵食夾大件及精美湯底打響名堂，就算搞花臣都保持低調的大阿哥，今年高調地大搞新意思，令人咋舌的足料佛跳牆火鍋，兩大排足八両的勾翅大剌剌地躺於鍋面，更有青島生猛鮑魚、花膠魚肚及奄仔蟹等，每天約有5至6枱熟客會點此火鍋，$880又如何？</p><p>佛跳牆火鍋$880</p><p>可稱作鮑參翅肚濃雞湯底，上湯鮮濃，煨得魚翅極其入味，其他矜貴配料如鮑魚、花膠魚肚、金華火腿等，齋食湯料和湯水已經值回票價。</p><p>360日穀飼牛$138</p><p>以穀糧飼養的牛仔，牛肉味非常濃郁，紋理清晰，入口極之鮮嫩無渣，劈價$138，必點！</p><p>宮崎和牛$288</p><p>雪花分佈細緻，質地超細嫩，生吃口感像Toro；輕輕一汆，半生熟的仍然滑不溜口，外面的火鍋店多以雙倍價錢出售，要試趁早！</p><p>蠔仔牛肉餃$40/例</p><p>一堆碎牛肉一隻蠔仔，又係汆一陣就食得，蠔仔新鮮，跟牛肉味很夾。</p><p>西非野生生蠔$28/隻</p><p>爽口抵食的大生蠔，汆後沒有美國珍寶蠔般入口成泡水，海水味鮮得很。</p><p>厚福館（23832365）<br> 地址：九龍城南角道73號<br> 營業時間：4:00pm至2:00am</p><p>甜品做鍋潤入心</p><p>「輝叔牛肉料理」位置偏僻，是隱世火鍋店，更設幾間VIP房，早已吸引不少娛樂名人幫襯。店子雖小，裝飾總算舒適企理，傍晚6點營業，熟客開始來霸位打邊爐，當中以全新推出的萬壽果杏汁湯底最受歡迎，其他如大蜆粥底也有不少捧場客。</p><p>萬壽果杏汁湯底$80</p><p>秘製的香濃南北杏汁，跟營養豐富的木瓜煮成的養顏湯底，清甜又滋補，跟頂級雪花和牛更是絕配。</p><p>頂級雪花和牛$198（中）/$228（大）</p><p>頂級的雪花和牛，雪花紋理分佈均勻細緻，入口滑溜。</p><p>輝叔牛肉料理（27391636）<br> 地址：尖沙嘴金巴利道77號東南大廈1樓<br> 營業時間：6:00pm至2:00am&#13;</p><p>純樸豆漿超滑溜</p><p>美味廚創意爆燈，以九唔搭八、但又夾得出奇的湯底及配料突圍而出，短短幾年已招徠不少藝人粉絲，連濱崎步也曾到此一遊。繼「疏乎厘蟹皇番茄忌廉湯底」及「冬蔭功Cappuccino湯底」，今季忽然返璞歸真，推出三文魚×鮮豆漿湯底及鮑魚雞粥底，以純樸取勝啦！</p><p>鮮豆漿配三文魚頭腩湯底$128</p><p>加入了大葱及鮮魚熬製而成的豆漿湯底，肥厚的三文魚腩及魚頭引發無窮鮮味，充滿豆香之餘，油份很少，感覺清新健康。</p><p>豐粥$98</p><p>粥底頗綿，雞先去骨，唔怕跌骨碎落湯底，食得更方便，另加兩隻南非二十頭鮑魚，別忘了最後要品嚐滙聚精華的鮑魚雞粥底！</p><p>彩虹七色墨魚丸$58/7粒</p><p>賣相鮮艷可愛，以紅色燈籠椒、南瓜茸、菠菜、紫心番薯等混入墨魚丸中，低脂又健康，貴一點都要試！</p><p>美味廚（28668305）<br> 地址：灣仔灣仔道165-171號樂基中心五樓<br> 營業時間：11:30am至2:30pm、6:00pm至11:00pm</p><p>新花臣喬寶寶湯底</p><p>豬骨煲一年四季都大受歡迎，以大眾化的價錢取勝。最近獲得喬寶寶教路，推出印度咖喱味湯底，灼牛肉及肉丸也別有一番滋味，嗜吃香辣咖喱人士必試！</p><p>喬寶寶咖喱湯底$88</p><p>主要使用了大量蒜茸、薑、洋葱及17款咖喱香料秘製而成，辣味可隨柯打調配，不會一味死辣，咖喱味很香濃惹味，食完一定口臭，帶定香口膠唔該。</p><p>正宗澳門豬骨煲（28385599）<br> 地址：銅鑼灣謝斐道496號金利文廣場2字樓<br> 營業時間：5:00pm至4:00am</p></body></html>