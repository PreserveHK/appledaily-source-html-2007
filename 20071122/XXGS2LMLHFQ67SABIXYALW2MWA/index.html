<html><header><meta charset="utf-8"><title>馬鋼短炒博越殘越彈</title></header><body><h1>馬鋼短炒博越殘越彈</h1><p>網友Peter噚日推介短炒馬鞍山鋼鐵（323），建議買入價5.33蚊，睇3日，目標價6.5蚊，止蝕價5.15蚊。馬鋼噚日上半場表現標青，一度升7.7%，可惜下晝都係守唔住，收報5.33蚊，跌2.7%。<br> 馬鋼嘅投資策略，Peter認為要博「越殘越反彈」，馬鋼由10月初嘅8.89蚊高位不斷下跌，已累跌多過四成，Peter話：「前日5.3蚊入貨，見噚日大市低開近500點，晏晝再跌超過千點，咪喺5個半樓上走貨，但再喺收市前5.33買番，博反彈。」<br> Peter好有信心咁話：「睇技術圖表，馬鋼有見底嘅感覺，再加上有消息話內地鋼鐵龍頭股寶鋼產品會加價，相信其他鋼鐵股都會跟。」不過，𠵱家市況咁兇險，噚日亞洲股市全線大跌，更有迹象外資流出亞洲，加埋日圓套息交易好似再現拆倉，所以Peter認為現時只宜短炒。</p><p>Peter建議<br> 建議買入價：$5.33<br> 目標價：$6.50<br> 止蝕價：$5.15<br> 時間：3日</p><p>睇$6.5恐難達標</p><p>法國巴黎銀行衍生工具部董事翁世權表示，「馬鋼嘅目標價定得非常進取，較難達到，馬鋼非常容易受到內地政策影響，近排內地出爐嘅政策都較負面，好消息較少，所以馬鋼要喺3日內大幅反彈機會較少，但Peter將止蝕價定得好近買入價，就算再大跌都可以好快甩身。」<br> Peter亦吼緊另一隻股票中石化（386），「溫總近日話要解決內地油荒問題，辦法離唔開補貼煉油同加油價，中石化係內地最大煉油商，相信係最大得益者。」</p><p>地鐵（066）<br>無「中」字無人炒</p><p>將軍澳Michael話睇好地鐵（066）前景，因可發展港島西及港島南支線，加上有物業發展概念，想炒地鐵Call輪。翁世權，「地鐵輪曾熱炒過一排，但過去三個月，熱炒嘅全部係『中』字股，好明顯地鐵無個『中』字，即刻上個月無人炒。」<br> 但Michael非常樂觀，仲預測到明年2月，地鐵可以升到30大元，「唔擔心，輸極有限。」不過，翁世權好坦白咁講，如果地鐵下年2月升到30元，其他股份可能行得仲快喎。<br> 而西貢Francis就話，噚日大跌市只得兩隻藍籌升，建議買富士康（2038）。受客戶摩托羅拉銷售欠理想影響，富士康上半年業績增長放緩，搞到今年跑輸大市，近期跌勢加劇，可以博見底反彈。翁世權就話，富士康相關結構性產品好少，反映佢唔係熱炒對象。</p><p>今日嘉賓：<br>東方匯理衍生產品董事李靄欣</p><p>想搵名家教路，請登入以下網址<br>  http://appledaily.atnext.com/jp/finance登記 <br> 成功參與節目者，有機會獲贈禮品<br> <br> 每日收市後4:30pm<br> <br> ＊以webcam參與節目者，可額外獲贈KFC$100現金券<br> <br> 歡迎Phonein28698262<br>  http://appleactionews.com/features/finance/ </p></body></html>