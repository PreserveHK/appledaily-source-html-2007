<html><header><meta charset="utf-8"><title>數碼達人：首創DC互聯<br>Wi-Fi隔空傳相</title></header><body><h1>數碼達人：首創DC互聯<br>Wi-Fi隔空傳相</h1><p>數碼相機裝Wi-Fi唔係新鮮事！駁電腦無線傳相、接Printer直印相，咁HiTech亦唔係咁多人識玩；SONY新出嘅G1話畀大家知，Wi-Fi絕對唔止一個CardReader可取代；激玩DC互聯傳相，簡單講只要大家都係用G1，一經Wi-Fi連線，我影嘅相，互聯相機可以即刻收睇，簡直化身為YouTube現場直播版。<br><br>記者：許福合　<br>攝影：周旭文<br>ImageGirl：Fion</p><p>最多四機連線</p><p>手提遊戲機玩連線對戰聽得多，DC玩Wi-Fi連線？第一次聽見！SONY最新推G1，最高可同時作4部機連線，在協同拍攝模式下，一部G1影嘅相，會立即經Wi-Fi上傳至其餘3部機上顯示；記者以G1最高解像的600萬像素作測試，3數秒內已完成傳相工作，無線範圍支援上100呎，真係OK爽快！據知G1的Wi-Fi，除支援駁電腦同Printer，更勁玩最新DLNA網絡制式，只要電視或家電有此功能，亦可隔空傳相！</p><p>DLNA新影音無線互聯制式</p><p>DLNA是一個新興的「消費型產品」互傳資料（如相片、影像同聲音等）的通用制式；參與廠商包括SONY、Intel、微軟、三星、HP等多間IT界巨頭。DLNA現屬起步階段，不過好些新日版電視及Notebook已開始支援；所以第時大家睇睇吓電視或上網，「哦噢！」一聲有張不明來歷嘅相，都唔好咁詫異！</p><p>內置2GB聽歌睇片</p><p>G1機身已有2GB記憶體，係現時市場上DC最高的內置容量！除影相拍片，呢2GB仲可以俾你放置數碼音樂同Movie，化身為一部多媒體隨身聽；記者試玩發現，播歌時會自動熄芒幫你慳電，音質亦係SONY一貫嘅Walkman級靚聲；播片方面，試到原來只要用PSP轉片軟件就可將影片放入G1播放，不過像素就要低於640×480就基本冇問題。<br> 反轉機身，會見到一個3.5吋巨芒（92.1萬像素），相比市面一般3"DC只行23萬像素，真係明顯細緻出色！不過較奇怪係感光元件只有600萬像素，與新興千萬像素級別有啲差距，其他功能還包括防震、9點AF對焦及3fps連拍等。</p><p>Profile</p><p>感光元件：600萬像素SuperHADCCD<br> 變焦：3倍光學、4倍數碼<br> 記憶卡：內置2GB/MSDuo/MSProDuo<br> LCD：3.5吋<br> ISO：80/100/200/400/800/1000<br> 電源：專用鋰電池<br> 體積：93.3×71.7×25.3mm<br> 重量：204g<br> 查詢：SONY（23452966）</p></body></html>