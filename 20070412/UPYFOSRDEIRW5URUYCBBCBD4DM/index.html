<html><header><meta charset="utf-8"><title>環球片場：Avril度屎橋爭仔撲廁所</title></header><body><h1>環球片場：Avril度屎橋爭仔撲廁所</h1><p>加拿大搖滾天后AvrilLavigne隻新碟《TheBestDamnThing》就快推出，佢會喺下月3號嚟香港宣傳，阿Net知道隻CD特別版會附送新MV《Girlfriend》嘅製作特輯DVD，不過若大家想先睹為快，網上一樣有得睇！<br> AvrilLavigne為派台歌《Girlfriend》拍咗個一人分飾三角爭仔嘅MV，相信好多fans都睇咗，至於MV製作特輯，就可以喺YouTube睇到，呢條叫「MakingofthevideoGirlfriend-AvrilLavigne」嘅片，由Avril現身說法，佢話今次MV條橋，係佢一手一腳度出嚟，仲話拍過咁多次MV，都未試過搞笑，好想扮儍妹咁話。MV其中一幕Avril所扮嘅紅髮儍妹，俾高爾夫球打中仆咗落水，最後更碌入廁所，超級好笑。<br> MV另一樣新嘗試，就係Avril首度跳舞，雖然呢part舞喺MV入面只係出咗幾個鏡頭，但佢好認真咁排咗好耐。上年嫁咗人嘅Avril仍然大唔透，排舞時掛住笑，唔使埋位時，又走入道具廁所扮大解。</p><p>成動畫主角</p><p>另外，Avril最近做咗一本美國少女漫畫《Make5Wishes》嘅主角，有fans就利用漫畫，再配上Avril嘅音樂編成動畫，好心機到暈！大家不妨上YouTube度搵「AvrilLavigneMake5Wishes」呢條片捧吓場。各位Avril嘅fans又可以上埋 http://www.sonybmg.com.hk/Avril/睇睇，上面有晒Avril來港開歌迷派對嘅資訊㖭。 <br> <br> MV製作特輯網址：<br>  http://www.youtube.com/watch?v=uxQvrH90IFY <br> <br> 《Make5Wishes》動畫網址：<br>  http://www.youtube.com/watch?v=i497rZPQf5s <br> <br> 版主：阿Net<br> 本欄逢周一至六刊出</p></body></html>