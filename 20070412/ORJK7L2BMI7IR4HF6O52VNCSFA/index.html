<html><header><meta charset="utf-8"><title>冇你咁好戲：影評人Q嘜選<br>金像獎率先頒</title></header><body><h1>冇你咁好戲：影評人Q嘜選<br>金像獎率先頒</h1><p>第26屆香港電影金像獎周日揭盅，內部矛盾轉趨激烈，各方勢力為最愛打崩頭。今日我們找來資深影評人率先貼選得獎名單。事先聲明，貼選結果絕唔等於影評人的個人品味、心頭最愛，估形勢，就算自己唔鍾意都要選，亦能看穿業界期望，今日的得獎名單視為看風駛舵！總之得獎有理，各有各估。<br><br>記者：馮敏兒</p><p>評選名單　得獎有理<br>方保羅　以大眾為依歸</p><p>認為電影太少唔好揀，不過大多數人的取向佢都會支持。</p><p>紀陶　得獎非關公平
</p><p>雖然唔鍾意《黃金甲》，暴戾令人不安，但論個別成績令佢彷彿變成《黃金甲》支持者，佢話：「誰得獎非關公平，而是業界價值取向的博覽。」</p><p>李焯桃　照顧國際視野</p><p>元老級影評人，從第一屆至今的金像獎評審，佢要照顧香港國際電影節的國際視野，提名名單上都有未睇過的戲，反映工作太忙，也是遺憾。</p><p>畢明　少選擇下苦撐</p><p>多年投票都覺得好辛苦，選擇少競爭少，香港電影金像獎佢認為有一定代表性，但還不及當年性格鮮明。不過佢一樣撐到底。</p><p>皮亞　傾向貼大熱
</p><p>新進影評人，激進派代表，為貼中放下身段。</p><p>林娉婷　時勢造英雄
</p><p>港產片大好友，選片風格掃除可能，時勢造英雄論的支持者。</p><p>登登登櫈　獎項揭盅<br>最佳導演<br>杜琪峰《放‧逐》呼聲最高</p><p>皮亞：杜琪峰在《放‧逐》中充份地晒冷他的可以如何把一場槍戰用各種方法拍足15分鐘的功力，試問誰與爭鋒！<br> 林娉婷：唯一對手是《父子》，雖然兩部片提名會分薄票源，杜的勝算還是較高。<br> 方保羅：《放‧逐》的杜琪峰呼聲最高，惟怕《以和為貴》會搶番自己的票。</p><p>最佳電影<br>《父子》今鋪貼冷</p><p>李焯桃：一向以來，如果有得選，最佳電影通常都會投向文藝片，而不會是黑社會、古裝或喜劇片，而且杜琪峰贏得太多獎，心理上人們有點討厭，而且譚家明17年後復出代表作，非常有利。<br> 紀陶：雖然很冷，很凍，但很完整，即是很冷靜。香港片越來越唔冷靜，都是熱的潮流，但突然出現這幾年未出現過的冷靜而細緻、細心亦完整的好戲。</p><p>最佳男主角<br>郭富城《父子》一嚐封帝滋味</p><p>李焯桃：讓郭富城嚐封帝滋味吧。李連杰演技有進步，但文藝片勝算高過武俠片，李連杰又不及郭富城地道，亦肯定唔會係劉青雲，而梁朝偉亦攞獎太多！<br> 皮亞：《父子》之感動，對郭富城封帝非常有利。</p><p>最佳女主角<br>鞏俐《滿城盡帶黃金甲》連青筋都識做戲</p><p>李焯桃：演藝人協會在這環節足可左右大局，若他們敬畏老資格的話，那大姐大鞏俐的戲無可爭議。梁洛施連新人獎都未攞過，冇機會！劉若英《生日快樂》不是太多人看過，又是台灣人，低調演出不等於演技好到痹！<br> 紀陶：論強勢演技非她莫屬。正所謂「連青筋都識做戲！」</p><p>最佳男配角<br>吳澋滔《父子》贏新鮮感</p><p>畢明：初試啼聲咁識做戲，在評審眼中攞晒着數。任達華和張家輝都掂，但不及小朋友討好。</p><p>最佳女配角<br>林熙蕾《父子》好戲量</p><p>林娉婷：雖然戲量少，但好戲，而且在其他配角都理想下，還是她最有戲。</p><p>最佳新演員<br>吳澋滔《父子》冧莊王</p><p>林娉婷：《寶貝計劃》的BBMatthewMedvedev勁可愛，但如果你話佢是新演員更可笑，所以一定是吳澋滔。
</p><p>新晉導演<br>吳彥祖《四大天王》創意滿分</p><p>紀陶：吳彥祖用了極端自主的方式拍攝，又不會只顧自己演戲，各方面都好平均，對電影界有反思作用。但《獨家試愛》久違的港式愛情片受歡迎，葉念琛唔知是否有內幕，搶拍下集《十分愛》。<br> 皮亞：創意高，又有成績，娛樂性豐富。</p><p>最佳攝影<br>鄭兆強《放‧逐》風格強烈</p><p>林娉婷：有強烈風格，故最受注視和認同，最能討好大多數。</p><p>最佳剪接<br>譚家明《父子》床戲張力大</p><p>紀陶：足版《父子》用戲來捕捉節奏，尤其郭富城與楊采妮糾纏的床上戲就靠剪接造出極大張力。</p><p>最佳編劇<br>莊文強、麥兆輝《傷城》荷李活都吼</p><p>林娉婷：荷李活都買了，難道你唔buy嗎？<br> 方保羅：沒有一個劇本好得過他。</p><p>最佳美術指導<br>葉錦添《夜宴》靚得唔過火</p><p>畢明：《夜宴》無論排場、雕花全都咁靚，誇得來唔過火。<br> 林娉婷：畀面派對，其他候選人全是葉錦添後輩，而且他還剛拿了亞洲電影大獎。</p><p>最佳服裝造型設計<br>奚仲文《滿城盡帶黃金甲》有份提名奧斯卡</p><p>方保羅：戲中實在有太多色彩和太多服裝。<br> 林娉婷：奧斯卡都有份提名，點可唔畀佢。<br> 紀陶：服裝設計實在太用心和太考究。</p><p>最佳動作設計<br>袁和平《霍元甲》無敵拍檔</p><p>方保羅：口碑好，袁和平、李連杰又出名。<br> 畢明：打得實在非常好睇，袁和平和李連杰合作經年，李連杰由衝動派變成宗師級非常令人信服。</p><p>最佳原創電影音樂<br>金培達《伊莎貝拉》再下一城</p><p>紀陶：用心情來作歌，寫人的世界很豐富，而且意境亦不太難。況且對手譚盾亦非處巔峯。<br> 林娉婷：無論受歡迎程度還是動聽，誰會敢同金培達爭！而且佢已經攞了個柏林銀熊獎。</p><p>最佳音響效果<br>陶經、RogerSavage《滿城盡帶黃金甲》實在大陣仗</p><p>林娉婷：唯一對手是《墨攻》，其他全部無得揮，《黃金甲》出線純是因為資本上的經濟問題，因為實在大陣仗！</p><p>最佳視覺效果<br>AngelaBarson、鍾智行、JohnLeonti、史焯華《滿城盡帶黃金甲》城市空間感出色</p><p>紀陶：電影用了極多特技，製造大城市的空間感，我雖然個人唔鍾意《黃金甲》，但在個別部份的確很出眾。</p><p>最佳原創電影歌曲<br>《菊花台》　作曲：周杰倫《滿城盡帶黃金甲》愛他的自我表白</p><p>紀陶：周杰倫以一種自我表白的方式，展現了那種自我決斷的痛快感，說的就是他自己，所以掂！</p><p>最佳亞洲電影《韓流怪嚇》夠全面</p><p>林娉婷：確是一部全面完整的電影，無論故事、特技、演技各方都有顧及，最近亞洲電影大獎都選了《韓流怪嚇》，又奪了多個大獎也是原因。<br> 紀陶：我雖然鍾意《千里走單騎》，但無法不認為《韓》片最掂，受歡迎。</p><p>有金像獎冇窮人</p><p>第24屆最佳電影《功夫》票房收入達$61,278,697成金像獎史上最賣座電影。第一部最佳電影兼最佳導演方育平的《父子情》僅收$1,483,317。但第二年許鞍華的《投奔怒海》即收$15,425,087。</p><p>白果影帝</p><p>梁朝偉攞過4屆最佳男主角，兩屆最佳男配角；而梁家輝三奪最佳男主角，二獲最佳男配角，厲害！不過最慘還是成龍，9次提名最佳男主角全數落空寶，堪稱「白果影帝」。</p></body></html>