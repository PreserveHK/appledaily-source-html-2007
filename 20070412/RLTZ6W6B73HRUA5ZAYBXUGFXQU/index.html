<html><header><meta charset="utf-8"><title>數碼達人：BenQ新推T700　<br>3"觸屏亂畫相</title></header><body><h1>數碼達人：BenQ新推T700　<br>3"觸屏亂畫相</h1><p>咪睇小「最薄DC」幾隻字！SONYT7到今時今日都仲有人搵兼津津樂道，就係靠佢個9.8mm！BenQ新推T700強攻市場上最薄3"大芒機，12.5mm？你可以話佢少少取巧，不過勁玩TouchScreen，除咗影相視野更廣闊，你仲可以即席篤芒亂畫相，靚女相加皇冠、加蝴蝶，得意相片完全憑你創意「私」有化！<br><br>記者：許福合　<br>攝影：陳盛臣<br>ImageGirl：Mandy</p><p>12.5mm薄到痹
</p><p>拎起T700第一個感覺係好硬淨，全金屬機身配以720萬像素CCD，3倍光學及4倍數碼變焦，睇規格已經係中上之選，而且厚度只有12.5mm咁薄，放落牛仔褲隨時SnapShot都好輕鬆方便。<br> T700使用PENTAXSMC鏡頭，有防炫光效果，日光下拍攝都唔使就住就住；防震功能方面，用上S.S.F（SuperShakeFreeMode）防震系統，開啓後可修正震動影響，ISO亦會自動使用1600拍攝。而夜間拍片更係T700強項，可用上ISO4000感光度拍攝640×480MPEG4短片（30fps），當身處餐廳或晚間拍片，都可以睇得一清二楚。</p><p>篤芒即影相
</p><p>反轉機身按鈕唔多，只見基本變焦、Menu同重播鍵，事關T700使用3"TouchScreen，大部份相機操控，都可以好似PDA咁，手指篤篤睇嗰樣要嗰樣。<br> 當處於拍攝模式時，輕篤一下芒，就可有閃燈、微距等選擇，而重播模式中，只要篤左上角標誌，就會見到多個相片修輯功能，好似剪裁、放大同塗鴉等，操作上好簡單直接。<br> 配合相機篤芒設計，隨機附送一支Stylus筆，雖然用筆會較準確，不過要經常拎住支筆影相都幾煩，不過直接用手指篤一樣無問題，只係個芒好快印滿手指模！</p><p>自畫相300萬像存檔
</p><p>T700最好玩之處，係可以自己成為繪畫大師，創作一幅靚相，首先可透過剪裁，放大縮細等工具，選擇好相片構圖設計，之後就可以畫畫，顏色、筆迹粗幼都有多種選擇！機身亦內置有小圖示同相框功能，令相片變化更多元化，整體操作感覺爽快，比電腦軟件做會更快更方便！完成傑作，畫了畫的相片會改以300萬像素作新檔另存，相比大家平時喺街玩開嘅貼紙相，曬上3R、4R都會滑淨靚仔好多！</p><p>亂畫私相簿</p><p>原相太多白位，背景又亂，加圖案又加字，變成完全個人風格！</p><p>Profile
</p><p>感光元件：720萬像素CCD<br> 變焦：3倍光學、4倍數碼<br> 記憶卡：SD（內置12MB）<br> LCD：3"輕觸式<br> ISO：80/100/200/400/800/1600/4000（拍片）<br> 電源：專用鋰電池<br> 體積：91×60×12.5-14.95mm<br> 重量：120g<br> 查詢：BenQ（23306929）</p></body></html>