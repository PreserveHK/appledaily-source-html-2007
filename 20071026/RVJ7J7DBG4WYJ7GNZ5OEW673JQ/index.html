<html><header><meta charset="utf-8"><title>烏雞油炸鬼上枱　地踎萬聖</title></header><body><h1>烏雞油炸鬼上枱　地踎萬聖</h1><p>萬聖節快到，這「鬼佬」節日在港越來越多人扮鬼扮馬癲番晚。可惜是講到氣氛都以酒吧和西餐廳為主！鬼咩，叫火鍋店、順德菜館ServeHalloweenMenu？咪Trick我啦！但𠵱家真係越嚟越多「外省人」睇重萬聖節，搵鬼信真係有街坊食肆肯同你癲，以烏雞、老火藥材、油炸鬼等等嚟Treat你。為食鬼仲噬到食店出血，出籠攞着數！<br><br>記者：張一豪　攝影：楊錦文<br>模特兒：Angel、Sling、Maggie</p><p>烚吓烚吓對付邊爐怪</p><p>淘金鍋火鍋以新鮮配料和特色湯底作招徠，老闆娘Maggie嘴刁，不時不食，不鮮不食，聽說她倒經常因湯底的香味，吸引路過的生客好奇入去幫襯，今次趁萬聖節推出幾個全新湯底，如我這類「邊爐怪」，又是出動的時候。
</p><p>新湯底萬聖歸巢</p><p>幾個新出湯底，為應節各取奇名：「萬聖歸巢」、「牛鬼蛇神」、「凌遲地獄」，個個名都紮晒馬，似乎好有料到，說穿了，原來是「烏雞南瓜湯」、「壯腰牛筋蛇湯」及「烏江活魚」。南瓜滋補，烏雞滋陰，最合經常嘴邊掛着怕熱氣又喜歡打邊爐的女士；牛筋蛇湯清而帶藥香，補肝腎強筋骨，啱腰膝痠痛乏力者，老闆Eddie笑言「給你加對翼」，萬聖玩通頂都無問題。</p><p>牛鬼蛇神$368</p><p>以杜仲、巴戟、合桃煎出老火藥材湯汁，加驅風的過樹榕蛇，及強筋骨的牛筋同煮，最好是無討厭的藥材渣，加隻水魚$138（約斤半），淨飲湯都夠補。
</p><p>萬聖歸巢$288</p><p>燉湯需時，須預訂，有烏雞及田雞，湯頭十分鮮甜，最有趣是蕪菁（紫蘿蔔）跟南瓜同台演出，原來流行用南瓜做萬聖燈之前，人們都是用蕪菁做燈。</p><p>凌遲地獄$168</p><p>其實是正宗四川烏江魚，麻辣湯底內有笋條，豬紅等，再配一條兩斤重崇魚，起片即滾即食，魚肉極滑嫩。食完成個人醒晒，出去蒲特別醒神。
</p><p>必選配料<br>牛鬼蛇神遇上龜仙人</p><p>南瓜湯因為清甜，推介配海鮮料，特別帶出各種海鮮鮮味，最近的海蝦和美國藍青口質素極佳，可以一試。當牛鬼蛇神遇上龜仙人，爆發的並不是大戰，而是超級鮮甜的火鍋湯水，淨飲吃湯渣都夠。配料之中，不得不試的有「手切牛」，老闆Eddie強調，「唔係為咗影相至切啲好嘢畀你，個個嚟食都一樣！」所言非虛，介紹幾個朋友去，吃到的牛肉，都像日本霜降一樣，就是一些稱王稱霸的牛肉火鍋店亦不是常常吃得到，老闆話是以高價收回來，賣成本價，無錢賺！還有牛心椗拼牛脷托，那個牛心椗又叫「牛爽胸」，每隻牛胸前大概只有一呎，爽脆帶濃油香，配麻辣的魚，自命「牛魔王」之人，必試。</p><p>不下於日本牛的頂級本地手切牛，牛味濃又軟滑，切牛中極品（$100）；<br> 牛心椗及牛脷托亦不容錯過（雙拼$80）；<br> 還有正宗鴕鳥肉，又滑又嫩又低脂（$68/例）。&#13;</p><p>美國藍青口每例8隻$68<br> 游水海蝦每両$18<br> <br> 兩種配料都極之新鮮清甜，跟南瓜烏雞湯是絕配。</p><p>萬聖有着數：</p><p>萬聖節當晚只要扮鬼扮馬光顧，埋單可享有九折優惠。</p><p>淘金鍋火鍋</p><p>地址：尖沙嘴柯士甸道144號地舖B-C及1樓A-B<br> 電話：31060380<br> 營業時間：5:00pm-5:00am<br> 人均消費：$200-$400</p><p>順德菜玩埋一份油炸鬼喇喂</p><p>東海漁村吃的是順德菜，隨口問問萬聖有無新菜推出，大廚太陽哥有兩個新菜推出，原本是「鬼馬牛柳條」，以水蜜桃加燈籠椒，再配「鬼馬」油炸鬼，與牛柳同炒，本來用「鬼馬」，算是懷舊菜，但用了一些「西料」，馬上增加新鮮感，口感分三個層次，分別是油炸鬼的脆、燈籠椒的爽及牛柳的嫩，加上入口酸酸甜甜，是打小孩主意的菜，萬聖節將到，美其名「鬼馬牛魔王」。另外有一個「三果南瓜盅」，本來很受上年紀客歡迎的羅漢炒三果，配上合時南瓜，令菜式感覺更豐富，適逢萬聖節，就叫「萬聖金羅漢」應一應節。</p><p>鬼馬牛魔王原價$88，特價$48</p><p>用油條做配料，是為「鬼馬」，炒出來的菜算是懷舊菜的一種，萬聖節是開心好玩的日子，加不同顏色的燈籠椒，再配水蜜桃、牛柳條同炒，中西合璧夠應節。
</p><p>萬聖金羅漢原價$88，特價$48</p><p>清爽的炒三果是這裏馳名的齋菜小炒之一，加上一個萬聖節不可缺少的南瓜，就變成一個萬聖金羅漢。</p><p>萬聖有着數：</p><p>萬聖節當日扮鬼扮馬來用膳，可獲贈脆炸南瓜拼炸鮮奶一客，價值$38。</p><p>東海漁村（順德料理）</p><p>地址：九龍城打鼓嶺道70-72號<br> 電話：27188993<br> 營業時間：6:00pm-2:00am<br> 人均消費：$100-$150</p><p>東洋鬼子Treat一串南瓜</p><p>日本料理，印象中從來都跟萬聖扯不上關係，不過捌叁美食亭主打爐端燒，加上廚房是開放式，經常跟客人打成一片，有人問萬聖落嚟有無嘢玩？老闆就話無乜特別，不過如果客人開心，當日扮鬼扮馬落嚟「TrickorTreat」就有獎，Treat是香口燒南瓜一串，小小意思，志在開心。不過當日炸雪糕，會化身成「怪誕城雪夜」，在炸雪糕面畫上鬼臉，應吓節。</p><p>怪誕城雪夜$28</p><p>炸雪糕上面，畫上鬼臉圖案，小朋友一定鍾意。</p><p>特價招牌菜</p><p>即日至萬聖節期間，招牌菜做特價，香草燒羊架，一份$120減至$100，半份$60減至$50（圖為半份）；煙肉番茄卷，$12一串減到$9。</p><p>萬聖有着數：</p><p>萬聖節當日扮鬼扮馬來用膳，每人可獲贈燒南瓜一串，價值$7。<br> </p><p>捌叁美食亭</p><p>地址：九龍城打鼓嶺道74號地下<br> 電話：23836583<br> 營業時間：3:00pm-3:00am<br> 人均消費：$80-$150</p></body></html>