<html><header><meta charset="utf-8"><title>隔牆有耳：賭王的一哥論 - 李八方</title></header><body><h1>隔牆有耳：賭王的一哥論 - 李八方</h1><p>澳門賭業風起雲湧，威尼斯人度假村噚日宣佈，新開張17日就有第100萬名遊客入場，其他賭場冇壓力講都冇人信啦，商務及經濟發展局局長馬時亨噚日都話，澳門多咗新賭場同酒店對本港旅遊業有一啲挑戰，財爺曾俊華仲為此搞咗個「腦震盪」會商討對策，佢遲啲會去澳門考察吓，不過香港唔會考慮起賭場。不過賭王何鴻燊面對眾多過江龍強敵，始終擺出冇有怕姿態，前晚佢同四太十指緊扣出席《風中少林》首演酒會，記者提起威尼斯人，賭王「牙擦擦」自誇「一哥」，「佢有佢犀利，我哋有經驗，佢喺拉斯維加斯就大晒，嚟到呢度都要叫我一聲大哥！」<br> 四太聽到「一哥」咁講，好識做咁話，「西洋有西洋劍，我哋都有Chinese功夫！」夫唱婦隨好鬼合拍，至於識耍乜功夫，唔通係「耍太極」？賭王唔知講真定講笑，「我哋睇相都知，我係（空手道）黑帶嚟㗎，太太仲犀利，識起飛腳㖭。」佢話平時每日運動45分鐘，又日日游水，冬天照游，打風先唔落水，一個月打兩場網球，晚黑就同四太跳舞。</p><p>百家樂玩家視為福星</p><p>之不過使出Chinese功夫嘅始終係血肉之軀，擋唔擋得住西洋人嘅「銀彈」先！仲有半個月就係十一國慶黃金周，澳門各大賭場已備戰搶客，賭王使出嘅招數係「慈善百家樂大賽」，總獎金高達2,000萬元。據賭王講，百家樂呢種玩意由佢喺40幾年前首先引入澳門，佢更表示玩百家樂嘅人視佢為福星，「好多人都叫我九哥，皆因我喺屋企排第九，百家樂最大係九點，所以邊個人玩百家樂，見到我都咁開心。」總之大哥「阿一」係佢，九哥最大嗰點又係佢咁話。人哋愛因斯坦就有「相對論」，估唔到賭王都自創咗一個「一哥論」，不過就歪歪哋囉！<br> 唔知係咪誓要保住「大哥」寶座，賭王早前出高價買入一張清朝皇帝「龍椅」，又買咗全球最大枕形鑽石，雙雙擺喺新葡京做鎮場之寶，佢話「慈善百家樂大賽」冠軍可以坐上「龍椅」影相㖭。澳門賭王呢個「寶座」，唔係買張「龍椅」、鑽石就坐得穩陣嘅，據八方了解，威尼斯人開張後，賭客貪新鮮，舊葡京客量應聲下跌兩成幾三成，賭王左右手、澳博營運總裁吳志誠比較老實，話「慈善百家樂大賽」跨越十一黃金周，應該可以吸引番啲客人。<br> 賭王表面輕鬆，事關其他賭場迎戰國慶黃金周來勢洶洶，今個月28號金沙酒店就會開幕，請咗老牌組合AirSupply到濠江開騷，相信對唔少人好有吸引力，至於對正新葡京嘅永利酒店亦全速趕工，務求盡快開張搶客，賭王仲有乜新招，八方拭目以待。</p></body></html>