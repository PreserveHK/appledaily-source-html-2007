<html><header><meta charset="utf-8"><title>嘆9歲神童錯過童真快樂<br>那時那地那人：辛尼哥哥永遠跳飛機</title></header><body><h1>嘆9歲神童錯過童真快樂<br>那時那地那人：辛尼哥哥永遠跳飛機</h1><p>由跳飛機到遊戲機，孩童玩意引證時代不斷演變，但辛尼哥哥（黃汝燊）與《跳飛機》一班小朋友的經典兒歌，至今依然世代相傳。70年代陪伴大家走過淳樸童年的辛尼哥哥，今日雖然不再年輕，但依然為小朋友培育工作而努力。他說：「雖然金錢同物質上我好貧窮，但心靈上好富足。」　撰文：戴彩煥</p><p>跳飛機不僅是兒時玩意，更是70年代小朋友最愛的兒童節目，當年辛尼哥哥擔任主持，又教一班飛機仔飛機女做戲唱歌仔，小演員鬧情緒，他更要想盡辦法安撫，樣樣要兼顧。<br> 回看當年，辛尼哥哥感慨地說：「雖然嗰陣小朋友玩意唔多，只係拍公仔紙、玩橡筋繩、跳飛機，但生活一樣滿足，因為呢啲遊戲拉近咗人與人之間距離，鄰舍關係同友情好濃厚，溝通好好，今日雖然時代進步，但小朋友一放學就返屋企打遊戲機，人與人之間變得好生疏。」</p><p>談改變兒歌淪為捧人手段</p><p>昔日無綫花了不少資源製作兒童節目，有顧嘉煇作曲、黃霑及鄭國江填詞，每個學期開始，無綫會把節目給校長老師看試片，真真正正為小朋友度身訂做，但時移勢易，辛尼哥哥慨嘆一切已今非昔比。<br> 「早排出席兒歌頒獎禮，一位幕後話好欣賞以前我為小朋友做嘅一切，佢話𠵱家小朋友節目唔係小朋友節目，兒歌唔係兒歌，冇晒社會責任，只為捧紅某個藝人。好多主持只係視兒童節目為踏腳石，但我真係好喜歡小朋友，唔係扮演緊一個角色。以前小朋友做節目，無論畀幾多錢都係父母收，佢哋係嚟玩同enjoy，所以絕唔能夠勞役佢哋，當佢哋冇情緒，我會叫導演停機，然後買雞翼汽水畀佢哋。嗰位幕後話今日經已好唔同，因為錄影廠時間緊迫，拍唔完就算數。」</p><p>惜童真莫生唱情歌唔正常</p><p>辛尼哥哥覺得今日的兒童節目只是大人認為小朋友需要甚麼，而不是小朋友真正需要甚麼，他說：「你畀小朋友白麵粉，佢咪做白麵包，畀佢黑麵粉咪做黑麵包，你畀嘅可能合潮流，但未必合佢哋年紀或智慧。𠵱家啲主持語氣口脗，由周星馳年代開始，又打人又鬧人，根本唔係一個典範，小朋友會有樣學樣，以前我哋好小心處理。𠵱家啲小朋友不論講話抑或身體語言都變得好成熟，好似嗰位莫生（莫凱謙），小小年紀唱情歌，你話正常？我又唔覺。」<br> 9歲神童沈詩鈞入讀浸會大學，同是浸大出身的辛尼哥哥，對這位學弟又有何看法？他說：「我覺得佢唔快樂。雖然佢特殊、高智慧，但佢仍然有佢兒童生活需要。我有位朋友個女兒又係差不多年紀，一樣可以去到入大學程度，但佢唔畀個女入大學，因為佢唔想個女錯過童年嗰種快樂童真生活，小朋友應該畀佢循序漸進、均衡發展。」</p><p>輕利慾拒為金錢損害名譽</p><p>《跳飛機》多年來推出過的兒歌集，先後獲得兩白金和兩金唱片成績，能夠在唱片界爭一席位，辛尼哥哥認為是一個奇迹，也是他的一個驕傲。<br> 本來，70年代辛尼哥哥有機會成為百萬富翁，但他卻眼巴巴讓機會溜走。他說：「以前好多人搵我合作，以『辛尼哥哥』名字推出產品，好似李香琴搵我開玩具店，狄波拉叫我開幼稚園，姜大偉同李琳琳搵我做文具，肥姐叫我出童裝，又有地產公司搵我喺今日家樂商場位置開兒童樂園，好多生意idea，甚至有大財團想用我個名註冊，推出一系列紙尿片、童裝同食品，但我好藝術家脾氣，唔想咁商業化，唔想辛苦建立嘅形象因為產品出問題時而毀於一旦。」<br> 《跳飛機》的成功，也令辛尼哥哥錯失很多演出機會。他說：「主持《跳飛機》之後被定型，我都諗過點解唔搵我做其他工作，但有好有唔好，拍劇，我唔會套套做男主角，反而做主持，次次focus喺我身上。同班小朋友一齊，就好似返番自己童年時代，感覺好開心。」</p><p>富亦貧培育新生無悔無憾</p><p>辛尼哥哥81年約滿後跟《跳飛機》告別，但他未有放棄親子教育工作，在美國、在內地、在台灣，到今天，他仍在努力，默默耕耘。<br> 因為太熱愛工作，辛尼哥哥五年前才與拍拖多年的女友April結婚，雖然喜歡小朋友，卻從未有生小朋友打算。「喜歡同自己生係兩回事，我同太太好喜歡小動物，屋企養咗好多狗仔，又收養被遺棄嘅狗仔，愛錫佢哋好似自己仔女一樣。我生長喺基督教家庭，喺聖經中我得到一個好明確啓示：『教養孩童，使他走當行的路，就是到老他也不偏離。』就係呢一節經文成為我工作使命，今日我所擁有嘅一切都是上帝所賜。」<br> 說抱負，辛尼哥哥希望開一間兒童藝術天才訓練學校、想重新灌錄當年經典兒歌推出CD；最近辛尼哥哥更製作了sunnygogo.com網頁，把他前半生所作所為跟大家分享。他說：「雖然金錢同物質上我好貧窮，但心靈上好富足，有日我離開世界回頭再望，我會含笑離開，因為呢個世界上，留低咗好多美好回憶。」</p><p>兒時記憶　何處再尋跳飛機</p><p>早年跳飛機這玩意公園隨處可見，今日卻已所剩無幾。辛尼哥哥當天拍照的跳飛機，位於鯉魚門海傍道中的海濱學校對出空地（圖），是校方所畫、供小朋友耍樂的。當日學校一班老師一見辛尼哥哥即興奮得拿出相機合照，又以蒸餾水和曲奇餅款待。然而興奮背後，卻教人傷感，據老師們透露，這間逾50年歷史的海濱學校因為收生不足，明年恐怕難逃殺校命運，跳飛機能否保留，一點也不樂觀。</p><p>保持聯絡　小演員事業有成</p><p>昔日《跳飛機》的一班飛機仔飛機女，今日個個已是年過30的成功人士，20多年來，辛尼哥哥仍有跟他們保持聯絡。「Nancy喺美國紐約做地產業務經理、Billy喺洛杉磯一間銀行做貸款部副總裁、文仔喺美國華盛頓做會計師、劉麗詩喺香港一間免稅店做經理、青蛙做咗連鎖快餐店經理、豪仔係電影數碼合成高級工程師、何詩敏做咗時裝設計師，同時亦係一位好出色嘅藝術畫家，至於鄭大衛同佢家姐鄭麗麗就移民咗去美國，除咗佢哋兩姊弟，其他都有保持聯絡。」</p><p>想表揚怪獸</p><p>當年扮怪獸的嚴秋華，現時在一速遞公司做經理，辛尼哥哥表示早前兒歌頒獎禮上跟嚴秋華一起擔任頒獎嘉賓時，幾乎想頒個獎來表揚他：「其實佢好慘，五年嚟都要笠住個頭、着住嗰套衫扮怪獸，拍外景焗到佢暈，但佢能夠靠聲音同肢體動作表達怪獸可愛形象，令到咁多小朋友鍾意，我覺得好難得。」</p><p>人物誌　老大哥02年娶妻</p><p>年逾60的辛尼哥哥黃汝燊（Sunny），自小醉心音樂、話劇和魔術，現為美國魔術協會會員（大衛高柏飛也是會員之一）。在浸會大學讀書期間曾為麗的（亞視前身）主持《荔園小天地》等節目；76年加盟無綫主持兒童節目《跳飛機》走紅，推出過11張兒歌專輯，收錄歌曲包括《跳飛機》、《刷牙歌》和《數字歌》等，另外又主演過電影《童軍樂》。<br> 81年離開無綫後移民美國，85年回流香港，效力亞視。於海洋公園任職節目製作部經理，92年離開後從事節目策劃和製作，又經常參與藝人之家音樂會演出，至02年與拍拖9年女友April結婚。</p><p>娛樂資料庫：經典主持數一數</p><p>「一飛冲天去，一飛冲天去，小小穿梭機。」不少兒童節目主持事業如穿梭機般衝上雲霄，當中經典主持一定不能忘記。<br> <br> 譚玉瑛《430穿梭機》<br> 譚玉瑛可謂兒童節目主持的代表，她由82年啓播的《430穿梭機》至今日的《放學ICU》，主持兒童節目逾25年。譚玉瑛姐姐在《閃電傳真機》中的烏卒卒扮相，更有點魔盜王影子呢！<br> <br> 梁朝偉《430穿梭機》<br> Cool爆的偉仔出道時加入《430穿梭機》，面對小豆丁對他似是苦差。不過其陽光男孩形象深受歡迎，而當日呆坐電視欣賞偉仔扮太空人的小孩，今日大抵要趕入戲院看《色，戒》了。<br> <br> 周星馳、龍炳基《430穿梭機》<br> 當年還是星仔的周星馳，在《430》中已是嬉皮笑臉，他與龍炳基合演「黑白殭屍」環節，扮黑殭屍的星仔機智狡猾，白殭屍基仔則戇直忠厚，二人經常鬥氣，又不時發表謬論，令人捧腹。<br> <br> 鄭伊健《430穿梭機》<br> 伊健跟偉仔、星爺一樣，於兒童節目《430》出身，也在這裏跟黎芷珊結下一段情緣。節目中，一班小孩習慣稱呼伊健作「伊麵哥哥」，他至今仍保留伊麵這暱稱。<br> <br> 朱茵《閃電傳真機》<br> 朱茵當年主持《閃電傳真機》時，絕對可以用美若天仙、清麗脫俗來形容，當年不知有多少𡃁仔留在電視前，純粹為看朱茵。<br> <br> 資料來源：《蘋果》資料</p></body></html>