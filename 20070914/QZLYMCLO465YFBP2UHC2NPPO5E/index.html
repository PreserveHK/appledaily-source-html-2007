<html><header><meta charset="utf-8"><title>數碼達人：HTC再出招　斜扮Notebook</title></header><body><h1>數碼達人：HTC再出招　斜扮Notebook</h1><p>iPhone聲勢咁勁，除咗佢坐擁一班蘋果潮人Fans，TouchScreen嘅創新玩法亦夠晒吸引，所以當HTC搶先iPhone推出有TouchFLO功能嘅Touch，絕對搶走唔少風頭！正所謂好橋唔怕抄，打鐵趁熱，HTC又再推出另一部新機TyTNII，雖然無咗TouchFLO，不過就加番QWERTY鍵盤及HSDPA連線，拎住TyTNII就好似拎住Notebook出街一樣。　<br><br>記者：許福合	攝影：林栢鈞&#13;</p><p>Tiltup傾斜屏幕</p><p>自從HTC推出Touch後，絕對係打出名堂，雖然新機TyTNII無咗TouchFLO呢個操作方式，不過用家仍然可以喺《I.E.》或可以上下Scroll嘅軟件上，直接用手指轉頁。雖然無TouchFLO咁多變化，不過對於未玩過嘅人，仍然有一定新鮮感。TouchScreen對加快文字輸入，好似SMS、電郵、MSN書寫其實無幫助，所以新機就同近期熱賣中Dopod838Pro一樣，加入QWERTY鍵盤，因為使用機側滑蓋，基本上用家只要將鍵盤拉出，就可以直接輸入中英文字，係一個慳位又方便嘅設計。TyTNII還改良鍵盤操作，加入Tiltup傾斜屏幕，當鍵盤拉出後，可以將屏幕往上拉，用起來就好似Notebook一樣，打字及屏幕畫面都比較容易兼顧。</p><p>提升硬件唔包軟件</p><p>TyTNII屬於GSM四頻/UMTS三頻，另外仲可以HSDPA3.6Mbps高速連線，令經常以手機上網嘅用家唔使再呆等。其他連線如Wi-Fi及藍芽亦一樣齊全，最估唔到係連GPS都有埋。不過奇怪係軟件要用家自行購買，機價賣到六千幾，包埋軟件都唔過份啩！<br> TyTNII比起Touch外形更Pro外，硬件規格亦相應提升，內置QualcommMSM7200400MHz處理器，令操作非常爽快，另外再加上256MBROM及128MBRAM，比巿面PDA手機容量高一半，用家要裝更多軟件、遊戲都唔怕再綁手綁腳。因為作業系統使用《WindowsMobile6Professional》，所以一般多媒體功能都唔會缺少。另外機身內置有300萬像素鏡頭，除咗影靚相外，配合正面30萬像素眼仔，仲可以玩埋3G電話，功能夠晒齊全。</p><p>試玩TyTNII<br>手機變Modem</p><p>雖然已經好多地方都有Wi-Fi，不過缺點就係唔可以移動太遠。想走遠啲不妨考慮將TyTNII駁埋Notebook用，TyTNII本身因為支援HSDPA3.6Mbps，而且兼備網絡分享功能，令到Notebook可以透過TyTNII上網。現場就試過用Notebook經HSDPA3.6Mbps上YouTube睇片，順暢程度就好似用緊寬頻一樣。</p><p>手指轉頁
</p><p>TyTNII無TouchFLO雖然可惜，但仍然有番一定程度篤篤吓玩法。例如開個《I.E.》瀏覽網頁，想轉落下一頁，只要用手指喺屏幕上向下一扯，就會有ScrollDown嘅效果，玩落都幾過癮。</p><p>Profile</p><p>網絡：GSM四頻/HSDPA3.6Mbps/UMTS<br> 處理器：QualcommMSM7200400MHz<br> 記憶卡：256MBROM/128MBRAM<br> 屏幕：2.8吋TFTQVGA<br> 其他功能：300萬像素鏡頭、支援MP3、WMA、WAV播放、Wi-Fi、藍芽2.0、內置GPS天線<br> 記憶卡：MicroSD<br> 電源：可換式電池<br> 待機/通話時間：365小時/420分鐘（GSM）<br> 體積：112×59×19mm<br> 重量：190g<br> 查詢：HTC（35201234）</p></body></html>