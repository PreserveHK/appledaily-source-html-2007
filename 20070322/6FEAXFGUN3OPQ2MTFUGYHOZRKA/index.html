<html><header><meta charset="utf-8"><title>18海蟹橫行<br>拆肉整餅汁四濺</title></header><body><h1>18海蟹橫行<br>拆肉整餅汁四濺</h1><p>蟹，膏香而肉鮮，可是平生最怕食。因為食蟹好麻煩，用鉗插又要撬，撬完又要剪，剪完仲要撩。試過用牙生咬，結果唇爆牙崩。最慘是搞了半天，可吃的只有幾両肉；多吃，又怕寒涼，對蟹真的又愛又恨。不過，如果有人幫手拆蟹就唔同，仲一次過有18款蟹可以食得到，哼！今次仲唔有仇報仇！<br><br>記者：梁學文　<br>攝影：陳偉強<br>Model：Colinda</p><p>日拆200公斤蟹肉</p><p>每次食蟹都會遇上同一難題，就是拆蟹，次次都花光力氣跟蟹搏鬥，換來的只有幾両肉，仲有滿手傷痕，所以對蟹沒甚好感。自從上年食大閘蟹被蟹殼插爆上唇之後，一直對蟹有所避忌。幸好，TheAtrium推出的全蟹Buffet全部由師傅拆肉，就算是原隻上的，唔使用任何工具都食到，大廚黃師傅話：「好多人都懶剝殼，又怕刺傷手，所以我哋就將啲蟹肉拆晒出嚟做菜，食嘅時候都方便啲。」所以每日廚師們都會拆出200kg的蟹肉做菜，都幾花心機。</p><p>海蟹比湖蟹好</p><p>平時去餐廳或酒樓食到的蟹，多數都是生長在淺水的湖蟹，而TheAtrium就會用來自12個國家的海蟹，好似日本、阿拉斯加、加拿大及越南等，黃師傅話：「一般嘅湖蟹都係生長喺淺水區域，不過海蟹就會喺深水啲，好似水晶蟹就會喺20幾米嘅深水區生活。海蟹嘅肉質同味道都比湖蟹同河蟹好，蟹味亦較鮮甜。」如果用其他醬汁煮湖蟹，膏就發揮唔到鮮味，跟醬汁沒有化學作用。反而用蟹肉較實及飽滿的海蟹較好，當蟹肉蘸滿醬汁，那種鮮甜加上醬汁的味道，更加惹味。另外，每晚都有差唔多200款菜式輪流上陣，絕不欺場。順帶一提，如果怕食得蟹多會寒涼的話，不妨叫師傅準備杯熱薑茶驅驅寒，免費㗎！</p><p>百里香3皇蟹肉餅</p><p>每位有一份的蟹肉餅集合雪花蟹、皇帝蟹同青蟹，一共3種蟹拆肉再加入薯仔一齊燜，然後再加入百里香一齊炸成肉餅，入口香脆，一咬蟹肉餅內的肉汁仲會四濺。</p><p>安格斯牛脷魔芋米煮松葉蟹</p><p>魔芋米用蒟蒻做，零脂肪零澱粉質，食多兩啖都唔怕肥。整道菜用白酒煮，酒香味較重，而松葉蟹配牛脷又是個嶄新的配搭。</p><p>椒醬毛蟹肉伴香草三文魚</p><p>日本毛蟹原本味道唔重，不過加入辣椒同麻醬煮過，味道濃郁。三文魚加入香草做到似啫喱，入口有點怪，不過溶於口之後，就滿口香草味。</p><p>冰鎮酒醉水晶蟹</p><p>3月當造的水晶蟹先蒸後斬件，然後加入上湯同紹酒煮汁，再放亁葱及番茄一齊浸4個鐘，水晶蟹肉夠爽口，而且索晒紹酒的香味。</p><p>精選必食蟹<br>阿拉斯加皇帝蟹</p><p>重量：約3kg<br> 市價：約$1,000<br> 入口啖啖肉，無論蒸或焗，肉質最鮮甜。</p><p>蘇格蘭睡蟹</p><p>重量：1kg<br> 市價：約$500<br> 蟹肉鮮味而且濃，整湯就最重蟹味。</p><p>日本毛蟹</p><p>重量：約800g<br> 市價：約$400<br> 雖然蟹肉質比較硬，最啱用嚟做蒸蛋。</p><p>美國珍寶蟹</p><p>重量：800g-1kg<br> 市價：約$300<br> 美國珍寶蟹唔好就咁咬，最好用椒鹽或者薑葱炒。</p><p>澳洲水晶蟹
</p><p>重量：1.5kg-2kg<br> 市價：約$300<br> 白色蟹殼較少見，肉質較爽口鮮甜。</p><p>日本松葉蟹</p><p>重量：約250g<br> 市價：約$200<br> 淨食經已夠味道，用嚟做魚生最好。</p><p>加拿大雪花蟹</p><p>重量：約250g<br> 市價：約$100<br> 雪花蟹雖然蟹身細，不過蟹肉多，適合做沙律。</p><p>越南軟殼蟹</p><p>重量：150g-200g<br> 市價：約$100<br> 軟殼蟹個殼夠薄，炸過至食脆卜卜。&#13;</p><p>睇路搵食</p><p>TheAtrium　（23155199）　<br> 地址：尖沙嘴彌敦道118-130號美麗華酒店<br> 供應時間：每日6:30pm-9:30pm　<br> <br> 價錢：成人$368/位<br> 小童及長者$221/位</p></body></html>