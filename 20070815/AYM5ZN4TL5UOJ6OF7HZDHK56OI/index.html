<html><header><meta charset="utf-8"><title>網羅至醜笑容<br>網上搜奇：紅星無靚齒　蜘蛛女衰惡　哈仔牙黃</title></header><body><h1>網羅至醜笑容<br>網上搜奇：紅星無靚齒　蜘蛛女衰惡　哈仔牙黃</h1><p>咪咪姐成日都喺電視同大家講：「牙齒陪伴我哋嘅一生。」所以牙齒對於每個人，特別係一眾靠樣搵食嘅藝人真係好重要。不過，阿Net噚日就見到有美國網站列出「哈仔」丹尼爾拉德克里夫（DanielRadcliffe）、茱莉亞羅拔絲（JuliaRoberts）等15名最醜陋笑容明星，睇嚟佢哋真係要去睇睇牙醫喎。<br> 茱姐嘅大口早已成為佢嘅標誌，但網站竟然諷刺佢笑容似足啤牌裏面嘅小丑，叫佢以後唔好笑咁多。仲有「蜘蛛女」姬絲頓丹絲（KirstenDunst），佢就衰在門牙向內生，笑起上嚟認真唔吸引，仲令到佢個樣好惡咁，好彩啲牙夠白，攞番多少分。至於哈仔雖然得到萬千寵愛，但佢棚牙就過黃，唔通佢平時太忙唔得閒刷牙？</p><p>靚佬湯古怪</p><p>網站仲提到湯告魯斯（TomCruise）上排牙齒傾向左邊，而下排就迫埋一齊，搞到上下好唔齊整。樂壇天后麥當娜（Madonna）就好out咁喺兩隻門牙留罅，唔怕食物殘渣留喺中間咩？不過佢哋總好過前拳王泰臣（MikeTyson），因為佢以前被人打到唔見咗幾隻牙。<br> 網址： http://teens.aol.com/style/worst-celebrity-smiles <br> 版主：阿Net<br> 本欄逢周一至五刊出</p></body></html>