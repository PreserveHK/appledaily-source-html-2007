<html><header><meta charset="utf-8"><title>私家飯堂：醃雞扒慳時間　咖哩粉施魔法</title></header><body><h1>私家飯堂：醃雞扒慳時間　咖哩粉施魔法</h1><p>怪師傅雖然外號有點奇怪，但他教的菜式一啲都唔怪，簡單得來每個菜都有點特別技巧。好像醃雞扒用咖喱粉慳時間；煮豆腐用更滑的豆腐花；蒸烏頭最緊要食埋個爽滑魚扣；原來正宗的胡椒豬肚湯是燉不是煲，搞到今日跟師傅學煮餸的讀者芳姐同萍姐都大呼：「好有收穫！」<br><br>記者：林佩婷<br>攝影：伍慶泉<br>烹飪指導：怪師傅烹飪工作坊負責人怪師傅（http://www.masterwhy.com/）</p><p>怪師傅有怪習慣</p><p>入廚經驗：35年<br> 最拿手菜式：<br> 山東豬扒、黃金蝦<br> <br> 花名由來：以前學做廚時，同事都話他蠢同麻煩，其他人學1個月，佢就要學3個月。到佢做師傅教人時，就有個奇怪習慣。即使見到學徒錯咗都唔會糾正，只會將成盤製成品倒掉。因為他覺得沒撞過板就不知改，所以被人改名怪師傅。</p><p>芝士焗豆釀雞扒</p><p>00hr25min<br> 份量：4人&#13;</p><p>材料</p><p>雞扒2塊、芝士片1塊、茄汁焗豆1/2罐、番茄/青瓜各1/2個（切片伴碟）、油少許<br> <br> 醃料：咖喱粉1/2茶匙、生粉1茶匙、鹽1/4茶匙</p><p>做法</p><p>1.雞扒用醃料醃10至15分鐘。<br> <br> 2.燒熱油，中火煎香雞扒兩面5分鐘。<br> <br> 3.於其中一塊雞扒放上芝士片及茄汁豆，蓋上另一塊雞扒，冚鑊蓋焗約1分鐘，番茄及青瓜伴碟便成。</p><p>貼士</p><p>1.若沒有時間醃肉，可考慮用咖喱粉，因它可以快速滲入肉類，食時不會影響味道。<br> <br> 2.煎雞扒不需用太多油，因為雞扒會自動滲油出來。</p><p>檸檬蒸烏頭魚</p><p>00hr25min<br> 份量：4人&#13;</p><p>材料</p><p>烏頭魚1條（約1斤2両）、芫荽少許<br> <br> 調味：鹹檸檬皮1個（切絲）葱絲2條、薑絲2片、油/老抽/生粉各1茶匙、水2湯匙、糖2茶匙、花雕1/2茶匙、胡椒粉/麻油各少許</p><p>做法</p><p>1.烏頭魚洗淨去內臟去鱗留魚扣。<br> <br> 2.於魚上放上已混和的調味，大火隔水蒸18分鐘。<br> <br> 3.之後將魚汁隔起淋上魚面，最後放芫荽便成。</p><p>貼士</p><p>只有烏頭魚有魚扣，口感爽滑，記得留起。煮食最好用黃酒，因其他酒味太重，用來煮魚會令魚肉變「嚡」。</p><p>劏魚話咁易</p><p>兩位讀者都怕劏魚，怪師傅話：「無論咩魚，只要喺魚鰓位切入約半吋，條魚即死。之後將條魚屈成U形，啲血水就會流晒出嚟。如果想佢更快熟可於底部加隻筷子，讓魚身跟碟分離。」</p><p>夜香花肉碎扒豆腐花
</p><p>00hr15min<br> 份量：4人&#13;</p><p>材料</p><p>肉碎2両、夜香花1/2両、豆腐花1碗、葱花2條、生抽2茶匙、糖1茶匙、胡椒粉/麻油/生粉水/油各少許、水1/2杯</p><p>做法</p><p>1.燒熱油炒熟肉碎，加入水、生抽、糖、胡椒粉及麻油炒勻。<br> <br> 2.之後加入生粉水埋芡，再倒入夜香花及葱花，淋上已蒸熟的豆腐花面便成。</p><p>貼士</p><p>夜香花最好只要未開花的，因為怕開花的有蟲。豆腐花本身會不斷出水，所以最後淋上肉碎前要再隔一次水。
</p><p>買定料：RickChin明日教你煮餸<br>泰式：雞蝦柚子沙律</p><p>虎蝦6隻、雞柳3條、洋葱1/3個、柚子1/2磅、印尼Sombak醬、指天椒亁2隻、魚露1/2茶匙、黑胡椒碎/柚子醋各少許、雞醬2湯匙</p><p>台式：番茄蛋湯</p><p>雞蛋3隻、番茄4個、虎蝦頭6隻</p><p>中式：山楂骨</p><p>排骨1/2斤、山楂餅5筒、指天椒2隻、茄汁1湯匙<br> <br> 買排骨要揀一字排，肥瘦則按個人喜好，而正宗的生炒骨淨係用茄汁、糖、醋及豉油煮的話係唔夠，原來要用山楂做汁，味道即變得豐富。</p><p>越式：鵝肝炒芥蘭苗</p><p>法國鵝肝40克、芥蘭苗1/2斤</p></body></html>