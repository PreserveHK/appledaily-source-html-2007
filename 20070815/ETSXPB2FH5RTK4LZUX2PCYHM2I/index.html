<html><header><meta charset="utf-8"><title>有小春做傍友　零舍風騷<br>馮仁昭四圍超：應采兒濕頭包巾任昅 - 馮仁昭</title></header><body><h1>有小春做傍友　零舍風騷<br>馮仁昭四圍超：應采兒濕頭包巾任昅 - 馮仁昭</h1><p>陳小春同應采兒嘅曖昧關係，來自本報喺個幾月前率先踢爆女方到小春康樂園寓所共度24歲生日，前日下晝佢哋不避嫌到中環ifc商場揀相機、買電腦，但俾記者再次撞破，其後小春即刻搵細佬同一名中女掩護離開，博大家轉移視線。</p><p>搵中女做掩護</p><p>上月踏入男人40嘅小春，都應該正正經經識番個女朋友啦，前日佢同應采兒逛商場難得心情大靚，舉晒勝利手勢，不過小春好保護對方，馬上嚟個亁坤大挪移，喺夜晚11點幾揸車接載手挽一袋戰利品嘅細佬及一名中女離開中環，直去跑馬地放低中女，其間小春見記者影相，都係木口木面，而馮仁昭噚日打畀應采兒，佢就話自己因為識人賣電腦，所以帶小春去睇吓啫。<br> 其實小春同應采兒嘅感情狀況相當撲朔迷離，早排應采兒同內地男星黃曉明掟煲，佢喺blog上不時透露失戀心情，但呢期佢寫blog風騷到爆，不單止轉性玩煮飯仔，學整藍莓芝士蛋糕，仲上載自己喺內地拍劇時同一名男士嘅合照，相中嘅應采兒髮尾盡濕，喺房內圍上毛巾包住身體，都咪話唔誘人。<br> 應采兒又喺blog上自爆鍾意hiphop同rap嘅音樂，品味同至愛唱呢類歌同打扮嘅小春一致；當講到自己嘅生活喜好時，又話自己「喜歡，就是淡淡的愛；愛，就是深深的喜歡」，真係令人好有聯想。<br> <br> 應采兒blog：<br>  http://blog.sina.com.cn/s/blog_4ab6c39101000a8n.html </p></body></html>