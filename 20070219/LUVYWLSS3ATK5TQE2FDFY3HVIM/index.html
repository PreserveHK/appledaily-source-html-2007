<html><header><meta charset="utf-8"><title>自煮開運餸　麥玲玲：嘉容命格啱食酸辣<br>開年飯越食越旺</title></header><body><h1>自煮開運餸　麥玲玲：嘉容命格啱食酸辣<br>開年飯越食越旺</h1><p>今日大年初二，難得請到行得天橋入得廚房的陳嘉容（Eunis），同埋近排曝光率爆晒燈的麥玲玲師傅一齊食開年飯。一個係名模，一個係著名堪輿大師，咪以為二人風馬牛不相及喎，麥師傳話同Eunis的生肖特別有緣又夾得來，由五行生肖生仔講到買餸煮飯蒸蘿蔔糕，滔滔不絕；而玲玲師傅仲教埋大家飲食增運法，睇完之後，記得今晚食開年飯時，揀啲有利自己嘅食物，咁就越食越旺啦！</p><p>記者：趙珮倩　攝影：陳盛臣<br> 示範：逸東酒店逸東軒（電話：27101093）總廚譚棟</p><p>麥玲玲一見到Eunis就大讚佢喺《美女廚房》示範嘅煲仔飯了得，講起廚藝，兩個大忙人，原來都有共同嗜好──鍾意行街市。麥玲玲：「我老公連節瓜同青瓜都唔識分，唐生菜又以為同西生菜一樣，所以唔可以靠佢買餸，不過有時街市檔口啲人見到我去買就會畀啲貴嘢我！」Eunis：「咁我好彩啲喎，通常啲人都會平畀我或者有嘢送㖭！」<br> 講番Eunis今年嘅運程，麥玲玲話屬虎嘅佢今年有「歲合」星，事業運唔錯，「佢今年有機會出現新嘅合作機會，例如可能會拍戲；亦都有好大機會有喜事，如果今年生番個豬仔或者女，個BB會同父母好夾，如果唔係，等多三年到佢本命年生都會夾。」Eunis：「即係要四月之前有咗？嘩！生唔切喎，生豬尾就趕得切！都係順其自然啦！」</p><p>五行味道增運</p><p>食嘢都可以增運？冇錯！麥師傅話五行中的金、木、水、火、土，分別代表五味中的苦、酸、鹹、辣、甜；所以，按自己出生的農曆月份，找出自己的五行屬性，再根據五行中的平衡之道，多吃對自己命格有利的食物，好運自然來。</p><p>金命多吃木火食物</p><p>以Eunis為例，秋天出生的她命格金旺，所以要以木性或火性作平衡，即多吃酸或辣的食物，就有助運程；由於她本身命格帶金，故此應盡量減少吸取金性，即忌吃苦味食物。<br> 至於麥師傅自己，由於係冬天出生，則自言最鍾意辣嘢同埋打邊爐，十分有利五行水旺的她，咁識食，唔怪得佢咁旺啦！右表就列出各種命格的食物宜忌，大家自行對號入座喇。</p><p>開年飯8道菜</p><p>既然教得大家計五行命格嚟食啱嘅嘢，當然要提供一啲參考食譜，等大家煮番餐完美開年飯，一家人開開心心咁迎接豬年啦！</p><p>齋<br>1.野菌蘭度黃金盅</p><p>需時：20分鐘　價錢：$25/4人<br> 材料：芥蘭莖8両、珍珠菇3両、鮮冬菇3隻、日本南瓜1個、糖1/2茶匙、鹽少許<br> 做法：先將南瓜挖空心備用；芥蘭莖/珍珠菇/鮮冬菇汆水瀝亁後，下鹽/糖炒熟，放入南瓜中，一起蒸大約5分鐘即可。</p><p>甜<br>2.南田慶豐收</p><p>需時：1小時30分鐘　價錢：$20/24件</p><p>a.青蘋果酥</p><p>材料：麵粉3両、鷹粟粉1茶匙、吉士粉2茶匙、奶粉1茶匙、糖2茶匙、煉奶2湯匙、蛋3隻、百力滋1條、食用色素/豬油少許<br> 做法：麵粉/豬油/食用色素拌勻搓成皮；蛋拂勻，加入1茶匙麵粉、奶粉/鷹粟粉/吉士粉/煉奶/糖和半杯水，攪勻成餡，包上麵粉皮，揑成青蘋果形，頂部插上一小節百力滋，放入焗爐以60℃火焗5分鐘。</p><p>b.南瓜酥</p><p>材料：糖冬瓜茸4両、鹹蛋黃1隻切碎、白芝麻1茶匙、麵粉3両、南瓜茸3両、豬油1茶匙<br> 做法：燒熱鑊，以慢火炒香糖冬瓜茸/鹹蛋黃/白芝麻成餡料備用；麵粉/南瓜茸/豬油混入1茶匙水搓成皮，包入餡料，揑成南瓜狀，放焗爐以100℃火焗4分鐘。</p><p>c.雪梨酥</p><p>材料：蓮蓉2両、麵粉4両、吉士粉1両、蛋1隻、糖霜1茶匙、牛油1茶匙<br> 做法：麵粉/吉士粉/蛋/糖霜/牛油攪勻搓成皮，包入蓮蓉，揑成雪梨狀，放焗爐以60℃火焗20分鐘。</p><p>d.粟米酥</p><p>材料：麵粉1湯匙、牛油/豬油/吉士粉/糖各1茶匙、蓮蓉2両<br> 做法：將麵粉/牛油/豬油/吉士粉/糖拌勻，搓成皮，包入蓮蓉，揑成粟米形，放焗爐以60℃火焗20分鐘。</p><p>酸<br>3.鴻運當頭</p><p>需時：10分鐘　價錢：$12/4人<br> 材料：番茄3個、鯪魚肉6両、鹽/糖各1/2茶匙、胡椒粉1/3茶匙、雞湯250毫升、生粉少許、西蘭花1棵<br> 做法：番茄切開去皮去籽備用；鯪魚肉以鹽/糖/胡椒粉調味，番茄撲上少許生粉，釀入鯪魚肉；燒熱鑊，煎香魚肉表面，灒雞湯煮至收亁水即成。西蘭花以鹽/水灼熟，置碟中作裝飾。</p><p>辣<br>4.川辣爆蝦球</p><p>需時：25分鐘　價錢：$95/4人<br> 材料：海蝦8両、蛋白1隻、辣椒1/2條（切絲）、豆瓣醬2茶匙、蒜茸1茶匙、鹽/生粉各少許<br> 做法：海蝦去殼挑腸洗淨，以鹽/蛋白/生粉醃15分鐘，走油備用；爆香蒜茸/辣椒絲/豆瓣醬，加入海蝦兜勻即成。&#13;</p><p>冷盤<br>橫財鮑汁豬肘</p><p>需時：1小時10分鐘（不計浸醃時間）<br> 價錢：$45/4人<br> 材料：豬手1隻、鮑魚汁500毫升<br> 做法：豬手洗淨後，加水以文火煲大約1小時，隨即過冷河，待豬手完全冷卻後，放入鮑魚汁浸至少12小時，然後蒸熱斬件，再放入雪櫃冷凍10分鐘即可享用。</p><p>苦<br>冰鎮涼瓜片</p><p>需時：5分鐘　價錢：$5/2人<br> 材料：苦瓜1個、雞粉少許、糖1/2茶匙、魚露1茶匙<br> 做法：將苦瓜切片去籽，然後汆水，隨即用冰水浸一會，瀝亁後混入雞粉/糖/魚露拌勻調味即成。</p><p>鹹<br>馬友生財</p><p>需時：5分鐘　價錢：$30/4人<br> 材料：唐生菜12両、馬友鹹魚2両、薑粒少許<br> 做法：唐生菜洗淨瀝亁；馬友去骨切粒備用；以少許油爆香薑粒/馬友，加入唐生菜炒勻即成。</p><p>燒<br>鮮沙薑陳皮生煎雞</p><p>需時：30分鐘　價錢：$70/4人<br> 材料：雞1/2隻、陳皮1/2塊、鮮沙薑1粒（切碎）、蒜片/芫荽/葱/紅椒絲各適量<br> 醃料：雞粉1/3茶匙、糖1/2茶匙、豉油1茶匙、生粉少許<br> 做法：先將雞去骨，以醃料醃15分鐘；陳皮浸腍後切絲；以少許油爆香蒜片/沙薑/陳皮，下雞炒至8成熟，加入芫荽/葱/椒絲兜勻，放上已燒熱的鐵板待雞全熟即可。</p></body></html>