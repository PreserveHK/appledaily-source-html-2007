<html><header><meta charset="utf-8"><title>爆機煲碟：全日發洩　<br>打機睇碟嗌餐飽</title></header><body><h1>爆機煲碟：全日發洩　<br>打機睇碟嗌餐飽</h1><p>農曆新年係大節日，好多人今日開始出街購物睇戲，人頭湧湧咁，加埋今日更係年初三「赤口」，不宜出門拜年，最佳節目首選梗係打機兼煲碟，若然你仲未為自己安排好娛樂時間表，今日就等我哋替你編排好一個打機同煲碟日程，日頭打機，夜晚煲碟，包你未試過新年過得咁熱鬧！<br><br>記者：許福合　<br>攝影：周旭文<br>Model：Mandy、Isis、Emily、鋒、Johnny</p><p>10:00am<br>《跑跑卡丁車》免費下載</p><p>一早起身，上網鬥番轉車，包你成個人精神晒，講嘅係最近好Hit嘅《跑跑卡丁車》，事關可以奉旨撞人，有咩唔如意都可以發洩晒，免得喺赤口出口傷人，不過如果你係新手，要喺遊戲內撞到人都唔係咁易，事關普遍來講，遊戲內玩家技術都好高，所以都係急Call幾個Friends，叫晒佢哋上網一齊鬥番轉會比較過癮。遊戲內可以自己設立私家房，專供自己友玩，當揀好角色，就可以開始第一場比賽喇！《跑跑卡丁車》玩法其實同任天堂台柱作品《孖寶賽車》有幾分相似，唔似得《GT》賣靚景，換來係趣怪角色同賽車，另外當然唔少得多種大整蠱道具，連NDS嗰招PowerSlide都有得出，不過要熟練自如咁使出來，指法一定要下苦功，唔係超唔到車，反而炒車收場！</p><p>炒到飛天</p><p>約齊幾個朋友開咗幾場競速賽，即係淨鬥快嘅賽事當作熱身之後，喺大家異口同聲之下，就轉玩道具賽，顧名思義，終於可以使用各種道具去整蠱對手，連帶車手們都變得認真，先出口認叻，為咗顧全面子，各人使出渾身解數。今日「車運」唔錯，經常抽到炸彈，呢個道具好處係威力驚人，可以炸到對手飛天，首名中招就係Johnny，佢由第一被炸到包艇尾，幾個女仔手車就一般，估唔到阿鋒原來訓練有素，跑咗幾圈都經常拎冠軍。最後一場，筆者立定決心，唔可以再俾阿鋒威晒，所有道具都以佢做目標，飛車撞人、放飛彈，喺佢車頭偷偷放蕉皮，好運拎到磁石就將佢吸落水，最後終於令到佢終點都過唔到，開心死！</p><p>主機：PC<br> 開發：NEXON<br> 種類：賽車<br> 人數：多人<br> 網址： http://tw.kartrider.gamania.com/ </p><p>12:00pm<br>《熱舞Online》免費下載</p><p>香港有唔少《勁舞團》Fans，最近就有款《熱舞Online》推出，玩法就同《勁舞團》差唔多，都係因應音樂節拍，輸入唔同指令，同樣男男女女都咁啱玩，而且仲特別加入一啲有趣系統，每次玩完都會幫玩家計算消耗咗幾多卡路里，而角色就會出現肥或瘦變化，據講如果有一段時間無玩，即係無做運動，角色仲會變肥㖭，最啱食中午飯前，消耗一下脂肪！除咗單人模式，仲有團體對戰、情侶共舞等玩法，都有唔少變化。不過與《勁舞團》相比，可選歌曲未夠多，但肥瘦系統玩法又幾新鮮！
</p><p>主機：PC	<br> 開發：久游網<br> 種類：音樂節拍	<br> 人數：多人<br> 網址： http://www.65online.com.tw </p><p>03:00pm<br>Wii遊戲</p><p>食完飯返來，就叫晒班Friends來屋企玩，要數咁多部遊戲主機，最啱多人一齊玩首推Wii，因為有最多PartyGames可以玩。</p><p>《WiiSports》</p><p>開Party要展現運動細胞，當然要玩《WiiSports》，當中包括有打網球、高爾夫球、棒球、保齡球同拳擊。不過玩時記得預備埋毛巾，個個玩完都話出咗一身大汗！</p><p>《MadeinWario》</p><p>超過200隻Games，更特別係大多數遊戲都要在數秒內決勝負，唔使喺旁邊朋友等咁耐！遊戲包括玩呼拉圈、舉啞鈴、揸車、飛鏢、炒餸等。</p><p>《SuperMonkeyBall》</p><p>只要揸住手掣，馬騮仔會跟住手掣傾斜角度走，左側啲右側啲，馬騮仔就會任你擺布。只要限定時間內拎到最多蕉就可勝出，加埋大量MiniGames，玩法夠晒多。</p><p>《蠟筆小新》</p><p>故事進度慢，單打會比較悶，但當一班人齊玩時，就顯得出色，有多個Games，不過唔少日文，有時要估玩法。</p><p>05:00pm<br>XB360<br>《WinningElevenX》</p><p>《WinningEleven》係GameParty必玩遊戲，最新XBOX360推出嘅《WinningElevenX》，連球員動作、習慣都非常逼真，差啲以為下午都有直播球賽睇！</p><p>06:00pm<br>PS2<br>《機動戰士SEEDDESTINY連合VS.Z.A.F.T.IIPLUS》</p><p>無論PS3定PS2，適合多人玩又唔太舊嘅遊戲，真係要選會揀PS2隻《機動戰士SEEDDESTINY連合VS.Z.A.F.T.IIPLUS》，勝在機戰嘅Fans多，唔識打睇都過癮。<br> <br> i-Gamer（27253338）<br> 初三照常</p><p>07:00pm<br>啱晒全家齊齊煲</p><p>打咗成日機，係時候放鬆吓，赤口應該以和為貴，揀番套合家歡嘅喜劇來睇就最啱；問過旺角碟舖，最近有邊套合家歡電影推介，原來最近喜劇電影唔多，呢套《小超特攻隊》就係當中嘅好選擇。</p><p>超能力戰邪惡</p><p>地球由擁有超能力人類組成顛峯隊維持和平，不過任務中發生意外，導致用以加強能力的伽瑪13射線發生變異，令到顛峯隊嘅震盪受輻射感染，變得邪惡，更與隊員大戰，雖然成功將震盪封鎖於異空間，但只餘下成員傑克，並且喪失所有超能力。</p><p>一團好戲</p><p>睇完一隻仲未夠喉，仲可以睇睇以下精選新年煲碟佳片，有齊演唱會、卡拉OK、電視劇，梗有啱你心水！</p><p>電影</p><p>演唱會</p><p>電視劇</p><p>卡拉OK</p></body></html>