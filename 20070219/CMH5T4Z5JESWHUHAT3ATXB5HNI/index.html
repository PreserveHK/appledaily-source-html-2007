<html><header><meta charset="utf-8"><title>派對遊戲：07全新電子版大富翁<br>個個碌爆卡　賓架豬籠入水</title></header><body><h1>派對遊戲：07全新電子版大富翁<br>個個碌爆卡　賓架豬籠入水</h1><p>新年假期梗要約埋大班老友玩餐飽，唔拜年、唔賭錢、唔唱K仲有乜好玩？其實傳統益智遊戲變化仲豐富、體感仲實在，就好似每年都有新版本推出嘅大富翁一樣，今年登場嘅電子版放棄傳統現兜兜畀錢嘅玩法，買地起屋全部碌卡，連過路費、罰錢都係碌卡過數，雖然個個都玩到唔覺意碌爆廠，不過女士們肯定過足Shopping癮！<br><br>記者：周達之、區佩嫦<br>攝影：何家亮<br>模特兒：Edmon、Chimpy、James、GoGo</p><p>洗腳唔抹腳<br>《新世代電子版大富翁》</p><p>時代進步，家陣買乜都用信用卡同八達通，現金都係留番嚟新年封利是罷啦！面世70多年的大富翁遊戲亦與時並進，今年推出電子版，唔再現兜兜用假銀紙結算，一切交易全部電子化。每位玩家都獲贈電子卡一張，而收入支出用部「電子銀行」按兩個掣就掂，完全符合現代人生活方式。你睇阿Chimpy幾咁鍾意呢個新版大富翁，佢話碌卡找數嗰下感覺，同去Shopping碌卡如出一轍，大腦釋放出嘅快感激素同樣令人咁High喎！</p><p>辣㷫位<br>爭做賓架</p><p>以前無人願做賓架（Banker），麻麻煩煩又得個睇字，但試玩當日Edmon同James就爭住做，全因個個同佢碌卡買嘢，似足有錢佬RichardLi！</p><p>大富翁新世代電子版$329.9<br> 辣㷫指數：★★★★★</p><p>雙雄決戰<br>《終極電流棒》</p><p>古語有云：「男人恩怨，用電流棒解決！」James同Edmon為咗爭做Richard，於是就以呢款雙打電流棒作比試。一般電流棒遊戲只得一碌棒，玩家自自閉閉一條友玩，家陣有雙打版本，兩碌電流棒互格，可以俾佢兩位阿哥用嚟對戰較量，贏咗嗰個咪係Richard囉。</p><p>辣㷫位<br>茅招致勝</p><p>玩電流棒最怕人出術，阿James玩嗰陣碌棒同條電流線離行離列，結果快而準咁到達終點，Edmon識穿後當然抗議上訴，賽事作廢，Richard之爭仍未解決。</p><p>終極電流棒$169.9<br> 辣㷫指數：★★★★</p><p>跌死馬騮<br>《快落猴子》</p><p>男仔鬥餐死，女仔懶得理。GoGo就同阿Chimpy行埋一邊玩另一款《快落猴子》。玩法超簡單，擲骰決定抽出邊隻顏色籤，但要抽條籤出嚟但又唔可以俾隻馬騮跌落嚟。聽落好似好低能，但查實要決定抽邊條籤先至可以令到隻馬騮跌落而其他籤唔跌落地，實在當考判斷力！</p><p>辣㷫位<br>難定輸贏</p><p>到真正試玩時，發覺原來快落猴子有個盲點，就係猴子跌唔跌落嚟，一樣有難度！GoGo同阿Chimpy玩之前無講明要跌還是唔跌先為之勝出，結果女子組亦同樣爭執起嚟！</p><p>快落猴子$99.9<br> 辣㷫指數：★★★★</p><p>最緊要定<br>《UNO層層叠》</p><p>正所謂：「女人恩怨，用UNO解決！」UNO你玩得多，層層叠你亦玩唔少，咁UNO＋層層叠你又玩過未？就算未玩過呢隻遊戲嘅GoGo同阿Chimpy，亦一望就知玩法係以UNO形式，決定要抽出邊種顏色或數字嘅長方條，然後再叠上面，當然唔可以俾條木柱冧落嚟啦！既然玩法咁簡單，於是佢哋就決定用佢嚟解決先前的恩怨。</p><p>辣㷫位<br>騷擾對手</p><p>玩層層叠最慘係被人騷擾，GoGo就係因為被阿Chimpy從旁大嗌而嚇到冧檔，咁輸法GoGo條氣梗唔順啦！
</p><p>UNO層層叠$67.9<br> 辣㷫指數：★★★★</p><p>搖擺斜塔<br>《落地危機》</p><p>既然男女子組各有恩怨，為咗速戰速決，於是佢哋決定用「落地危機」嚟個4人混合大亂鬥，輸咗嗰個要負責執拾玩到一地都係嘅玩具！落地危機玩法係輪流擲骰，擲到1就要將棋子放到最低數起嘅第一層，擲到2就放第二層，餘此類推，而擲到6就可以放在任何位置，邊個整冧個塔就為之輸！</p><p>辣㷫位<br>毆鬥收場</p><p>考定力的遊戲最怕人騷擾，話口未完男女子組又茅招四起，驚嚇鬆踭震枱樣樣齊，結果又係毆鬥收場。</p><p>落地危機$67.9<br> 辣㷫指數：★★★★★</p><p>其他辣㷫遊戲推介<br>MusicalFreddy$129.9</p><p>辣㷫指數：★★★★<br> 用附設的風扇將輕飄飄的魚仔吹上半空，睇吓邊個用網撈得最多魚就為之勝出，名副其實鬥多魚。</p><p>Clik-ClackDominoStack$129.9</p><p>辣㷫指數：★★★<br> 想玩骨牌又懶得去叠，呢個有埋專用車仔嚟幫你叠骨牌的玩意，就最適合懶到出晒汁的你。</p><p>Rummikub$219.9</p><p>辣㷫指數：★★★<br> 輪流出牌，但牌子的組成必須是「相同顏色的連續數字」或者「不同顏色的相同數字」，最快清晒所有牌為之勝出。</p><p>ChronoBLOKS$159.9</p><p>辣㷫指數：★★★★<br> 輪流將積木砌上，而且有時間限制，超過限時地台就會震動，邊個砌嗰陣整冧積木或者被地台震冧就要Out出局！</p><p>PickOutStix$79.9</p><p>辣㷫指數：★★★★<br> 輪流及擲骰決定要抽出的鐵棒顏色，以鐵鉗箝出，心要靜手要定，否則觸及感應器就會大大聲響爆你！</p><p>眼明手快Figurix$99.9
</p><p>辣㷫指數：★★★★<br> 3粒骰仔分別刻有不同顏色的圓環、圓形底色及不同的圖案，邊個可以在版圖上搵出三粒骰仔組合成的圖案就為之贏。</p><p>妙探尋兇Cluedo$199.9</p><p>辣㷫指數：★★★★<br> 先秘密抽出三張各代表兇手、兇器及行兇房間的卡，然後用隨着遊戲進程鬥快猜出真正的兇手、兇器及行兇房間。</p><p>戰國風雲Risk$279.9</p><p>辣㷫指數：★★★<br> 可供2至6人對戰，以擲骰決定戰果，被人佔領所有土地就要Out，睇吓邊個可佔領所有土地。</p><p>售賣點：玩具反斗城（29916222）<br> 地址：尖沙嘴海運大廈地下OTG23</p></body></html>