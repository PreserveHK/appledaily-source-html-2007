<html><header><meta charset="utf-8"><title>投資部落：買大陸樓不如炒大陸股</title></header><body><h1>投資部落：買大陸樓不如炒大陸股</h1><p>人民幣升值，人民幣資產亦有前景，唔難理解點解人民幣債券咁多人湧去買，大陸地產股亦不乏捧場客，不過網友ken2lyh喺《香港討論區》就話：「如果對大陸地產股有信心，點解唔直接買大陸樓？𠵱家睇唔到大陸樓點先會跌，人仔又升值，到時一定好和味。」<br> 炒樓好定炒股好？壞男人嘅答案一語道破：「買樓套現難。」</p><p>最緊要睇本錢</p><p>不過，要搵大錢，炒樓的確係一個渠道，正如ken2lyh講：「造按揭，有好大槓桿效應，回報真係天文數字，點解唔買？」佢仲引埋數據，話發改委公佈4月樓價按年升6.4%，深圳二手市場按年升逾10%，如果做八成按揭，即係32%同50%以上，未計人民幣升值。<br> 但lvuser就有唔同意見，「買樓不如買股，股買賣方便，亦少啲問題，至於槓桿，股市都可以，例如買輪。」買輪就風險大咗啲，佢跟住再畀多個選擇大家：「我只聽過與其買樓不如買地產股，但無聽過與其買地產股不如買樓。樓有乜好？流動性低，又要維修保養，買賣時又要交好多雜費，想做孖展，買地產股輪或者炒孖展咪得囉。」見ken2lyh引數據，佢亦引埋一份，話世茂房地產（813）同中國海外（688）過去一年都升超過1倍。<br> 其實買樓定買股，最緊要都係睇本錢，bbq490：「大陸樓幾十萬一層，大陸地產股幾千蚊一手，邊個平啲？」網友逆旅亦話：「人窮志短，等有了第一袋金便會考慮你嘅提議。」</p><p>報料站</p><p>歡迎提供網上財經趣聞，資料一經採用，酬100元。請附姓名、電話及電郵地址，交business@appledaily.com</p></body></html>