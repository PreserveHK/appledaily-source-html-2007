<html><header><meta charset="utf-8"><title>一周兩件：英娛內地房產大升值</title></header><body><h1>一周兩件：英娛內地房產大升值</h1><p>英皇娛樂酒店（296）嚟自祖國房產項目嘅每股升值，超過英娛現價，博升值全面反映，等如現價倍升，英娛要買。<br> 英娛揸住上海浦西豫園地皮，應佔樓面61萬平方呎，興建緊英皇娛樂城。呢個超靚地段，尺金寸土，但英娛圍起每方呎樓面成本，不過300蚊。好保守計數，連地價同物業落成升值，娛樂城每方呎價值上到3、4000銀，已經為英娛帶嚟16億銀至22億銀增值。就以中間位19億銀計數，代表英娛每股增值兩蚊，英娛現價，講緊都係1.88元。<br> 又英娛嚟緊18號會公佈07年度（3月止）業績，集團07年上半年度純利已爆升近5倍，接近1.1億銀，相等於06年全年度純利66%，有靚絕中期業績，斷估全年唔會失色。派成績表期臨近，又可以炒業績。呢轉博英娛反映上海地皮升值，現價翻一番可見3.88元。</p><p>北海又可博反彈</p><p>北海年頭到家陣，調整挨近50天線，即彈，對上星期，股價回試近50天線，有得諗。北海最新NAV約莫0.44元，現價（0.35元）折讓20%，折讓雖則唔算多，但油漆相關類股份當中，北海算係最吸引。又北海市值得5億銀，投資者當中，就包括長實（001）同呢期好活躍嘅莊士系。北海經過呢7年重整，財政業務亁亁淨淨，「可塑性」唔低。呢轉先炒折讓，博見NAV0.44元，代表現價回報率25%。</p></body></html>