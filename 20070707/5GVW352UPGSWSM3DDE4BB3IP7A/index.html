<html><header><meta charset="utf-8"><title>10大熱炒麥記玩具<br>$8薑餅人　炒價飆$100</title></header><body><h1>10大熱炒麥記玩具<br>$8薑餅人　炒價飆$100</h1><p>最新《史力加3》睇咗未？第3集一樣笑到碌地，唔怪之得美國累積票房比起Depp哥《魔盜王3》更多。以為新角色史力B最受歡迎啦，點知睇吓老麥開心樂園餐玩具熱炒情況顯示，跑出竟係被屈爆粗的薑餅人。買餐加8蚊計埋唔使$30，但網上竟炒至近百，唔通自當年史諾比後，久違了的炒風再現？回歸10年興玩當年今日，今次就睇睇邊10件麥記玩具依然有價有市。<br><br>記者︰陸俊雄　攝影︰周旭文　鳴謝︰麥滿城（81022181）</p><p>Top1：咪睇小爆粗薑餅人</p><p>近期大紅人，麥記新推出的《史力加3》發聲玩具中以薑餅人最搶手，史力B最多賣至$35左右，但佢就炒至成百個大洋，你話係咪妹仔大過主人婆先？奇怪現象何止咁，更奇怪係有人投訴佢英文發音唔清楚，似講粗口教壞細路喎！<br> <br> ★炒價︰$99</p><p>Top2：經典要狗唔要包</p><p>98年第一代麥記史諾比上晒香港要聞，一套28隻每日出一隻，勁罕好炒出現棄包要狗浪費現象，其中以墨西哥最貴，一隻已經炒至$300，認真病態。<br> <br> ★全套28隻炒價︰$400</p><p>Top3：紅衫愛國史諾比</p><p>邊個話香港人唔愛國，而且愈有中國特色愈多人受落，99年第二代麥記史諾比中，左面香港和右面中國最多人想買番。<br> <br> ★全套28隻炒價︰$300</p><p>Top4：炒風鼻祖101</p><p>如果史諾比係代表麥記玩具炒賣最高潮，97年101斑點狗就係炒賣的鼻祖。當時膠袋全白密封，大玩神秘感，要集齊101隻真係難過登天。<br> <br> ★平均每隻炒價︰$40</p><p>Top5：麥記都食水晶風</p><p>香港興過戴水晶熱，05年麥記都學人玩水晶，一套16隻的水晶Kitty中，粉紅色的芙蓉晶最多男士買嚟冧女仔。<br> <br> ★全套16隻炒價︰$280</p><p>Top6：最有紀念價值錢罌</p><p>90年中國第一間麥當奴在深圳出現，當時只要買餐就送你8"高麥記四天王錢罌一個，現時一隻散買炒至$250。<br> <br> ★全套4隻炒價︰$680</p><p>Top7：兒時回憶藍精靈
</p><p>香港麥記依稀出過一兩次藍精靈，不過數最好炒，係98年一套10款的英國版，因藍精靈係托住件巨無霸㗎！<br> <br> ★全套10款　炒價︰$680</p><p>Top8：澳洲老麥斬件上</p><p>咪睇佢咁完整，實情呢個01年澳洲版10"高麥當奴叔叔，推出時係分頭、身、大腿和腳四件出，香港未試過咁恐怖。<br> <br> ★炒價︰$380</p><p>Top9：麥當奴叔叔消失</p><p>今時今日去麥記，你仲邊有機會見到麥當奴叔叔，月亮就見到個！06年麥樂會所出的麥當奴叔叔公仔，已經成絕響。<br> <br> ★一套4款炒價︰$145</p><p>Top10：M&amp;M's最唔似麥記出品</p><p>麥記真係有出過M&amp;M's豆玩具？其實真係試過，時間地點係02年法國。佢同澳洲版老麥一樣係斬件出，而最抵死係可將唔同手腳配落唔同顏色的M&amp;M's豆度。<br> <br> ★一套5款炒價︰$1,390</p></body></html>