<html><header><meta charset="utf-8"><title>數碼達人：國產機變手寫板<br>墨寶塗鴉</title></header><body><h1>數碼達人：國產機變手寫板<br>墨寶塗鴉</h1><p>回憶「九龍皇帝」曾灶財一生，不禁令人緬懷其街頭塗鴉事迹。若然你有咁嘅衝動，奉勸諗清楚先：破壞公物係犯法㗎！最近，國產手機品牌TELSDA推出一款兼容電腦手寫板功能嘅T807，隨街駁上PC立即變身「小蒙恬」，任你即席揮毫，作品完成後更可儲存於電腦，隨時重溫，真係創意滿分！<br><br>記者：陳國輝<br>攝影：梁細權<br>Model：Victoria</p><p>手寫板唔認廣東字</p><p>電腦手寫板功能最啱唔識打倉頡或速成輸入嘅人士，呢部TELSDAT807模仿「小蒙恬」，最大優勢係任何時候都可以將手機變身手寫板，連接電腦後隨時手寫中文Email經電腦發出，就算玩MSN都超方便！唯一可惜係T807唔能夠認出廣東字例如「嘅」、「啲」、「嚟」，若然寫封信畀朋友，始終要轉番用書面語，有所局限。</p><p>硬睇</p><p>軟睇</p><p>即睇變身過程<br>Step1</p><p>將跟機附送嘅光碟程式放落電腦，第一次必須先進行安裝。</p><p>Step2</p><p>USB傳輸線連接手機和電腦，幾秒後會自動Detect到。</p><p>Step3</p><p>手機內「附加功能」選「電腦手寫板」，可進入文字輸入畫面。</p><p>Step4</p><p>手機及電腦會同步顯示用家書寫嘅文字，但每次最多只能寫99字。</p><p>Step5</p><p>最後將TELSDA軟件內的文字複製到Word或其他文書軟件就搞掂。</p><p>Touch遲鈍靠Stylus</p><p>T807模仿LGChocolateKE800及SAMSUNGE908嘅輕觸式設計，輕輕一掂數字鍵，Keypad即散射出一道紫藍色光。冇錯係幾型，但敏感度就麻麻，小記試過打出幾次電話號碼，如果用手指頭㩒掣，要大大力先Sense到，但係手指稍為大啲就好易㩒錯，最後要用指甲「咪」落去先確保無誤，畀男仔用難度極高！用呢塊輕觸式Keypad輸入英文字就更難上加難，最佳解決辦法係全程用Stylus操作，無論寫SMS或揀功能，有支筆的確方便好多！</p><p>阿媽鎖機嚴管仔女</p><p>售價才$1,000左右，阿媽買番部T807畀囝囝作為搵暑期工之用，都算經濟化算。之但係父母買手機畀仔女就等同買電腦咁，佢哋唔在乎有乜實際用途，通話是否清晰係其次，最緊要內置多媒體分唇，睇到MP4電影、聽到MP3歌，兼能拍攝130萬像素照片，已足夠玩成個暑假。T807剛好滿足以上需要，但身為父母嘅又唔使太擔心，皆因手機還內置一項「家長鎖」功能，只需要喺手機設定一組4位數字密碼，即可以鎖定部份功能，冇密碼用唔到，呢項分唇都可謂夠絕！
</p><p>Profile</p><p>制式：GSM雙頻<br> 體積：90×52×20mm<br> 重量：90g<br> 通話時間：100-150分鐘<br> 備用時間：80-130小時<br> 主要功能：電腦手寫板、130萬像素相機、藍芽、音樂播放器、播放影片、T-Flash記憶卡、家長鎖、健康管理<br> 售價：$1,080<br> 查詢：囍（23905508）&#13;</p></body></html>