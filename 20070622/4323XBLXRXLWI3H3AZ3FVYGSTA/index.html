<html><header><meta charset="utf-8"><title>瘋人院上市內幕<br>港女大反撲</title></header><body><h1>瘋人院上市內幕<br>港女大反撲</h1><p>女瘋人院要上市，癲佬全部驅逐離場，因男人只配稱狂，反而最癲、喪、狼的女人才是大市場！表面浮誇，極度柴娃娃的《瘋女社》，出自「烈女」茜利妹手筆，難道是一次赤裸現世剖白？「港女」大反撲？葉佩雯、葉宇澄和他的小師妹Eunix，處女下海演話劇，卻各有自己聲音，在瘋人院裏重獲娛樂圈所無的自由。女瘋人院真係有得做？<br><br>記者：馮敏兒	<br>攝影：林栢鈞、馮敏兒</p><p>編劇茜利妹<br>永遠唔拆盒的Barbie</p><p>「我的角色代表家庭，我在精神病院出世，由細到大聽得最多就是：『你阿媽係癲嘅！』所有瞓在精神病院的都是我的家人，我唔可以出去，就如Figure公仔，最矜貴是永遠唔拆盒，網上可以Bid到超貴，但一旦拆盒即身價暴跌，在救世軍只售$5一打！精神病院就是那個盒，我就是裏面的Barbie公仔！」<br> 茜利妹是編劇，「烈女」更上一層，自封「癲婆」，原來《瘋女社》只是序幕，「瘋女系列」還有書展頭炮的書版，內容直指把身體推到最前線，以換取精神滿足的PornStar癲內人。茜利妹話：「就是我們女人自己都會形容某某女人：『嗰條女人喪㗎！』、『好狼㗎！』，意思是『最好唔好惹佢！』而我自己則屬玩到『喪』！」聽到連番「惡行」，還以為茜利妹真會以「青春女勢力一代教主」的身份，為剛剛還上了維基百科的「港女」惡名，作出全力反撲；繼挑戰性言論底線的「烈女」形象之後，茜利妹以「瘋狂」來為「港女」平反，是名副其實的「瘋狂大反撲」！點知佢話：「港女有態度，不輕易順從港男是傳統，會回應吓喇，不過我的重大發現是，過去半個世紀以來，其實愛情、家庭、事業對女仔來說，睇法都沒有大改變！」原來竟是一場女人怨曲！「我已經收心養性，講狼已經冇我份！」&#13;</p><p>FoundandLost顛覆慶回歸
</p><p>「我已經決定一世都唔走得，外面嘅世界仲癲！」茜利妹語帶雙關：「我做了大棚資料搜集，發現好多例子其實是病人主觀地給自己建立『大智慧』，管你世界天翻地覆！但常人會左顧右盼，咁咪迷失咗！英文常講LostandFound，我就覺得應是FoundandLost，中文的意思往往相反，這是我自細學英文時，感覺最深的情意結。西人的『西智慧』覺得唔見咗咪搵囉！但我哋中國人就覺得：『搵到是用來失去，咁你搵嚟做乜?!』」</p><p>導演彭秀慧<br>獨腳才女「伊莎貝拉」</p><p>誰料好好一個劇本卻給導演彭秀慧「顛覆」了，角色、處境、性別倒錯，對白大對掉？茜利妹嘔心瀝血的創作面目全非，臣服在導演腳下！<br> 彭秀慧，當年中英劇團花旦，兩年前獨腳戲《29加1》，編、導、演一腳踢，重演3次；早前的《再見不再見》，一女分演所有角色，照爆；大男人導演彭浩翔找她同創《伊莎貝拉》，電影攞獎兼女人勁受。「以前唔信，但《伊》令我覺得男人同女人諗嘢好唔同，他以故事情節為重，我則以角色分派入手！」一場男女之別就是《瘋女社》誕生的前提。</p><p>瘋女代言人起底
</p><p>瘋人院上市要請「代言人」，話明是「瘋女社」，一眾人等都是女性，連梁祖堯也是反串扮女人。
</p><p>葉佩雯情迷香擦膠
</p><p>葉佩雯進了瘋人院，戲中人10年做過532份工，但真人版的葉佩雯自16、17歲出來工作就做歌星，一生人只做過一份工，茜利妹安撫她說：「在娛樂圈做一份工，等於做過532份工！」迷惘的葉佩雯如夢初醒。其實葉佩雯的處女演出也是歌星，自己的歌《死物它》、《OnMyOwn》。而她進入角色同是為了尋找記憶，如香味擦膠其實是劇中，她在瘋人院做清潔的媽媽用來除去藥水味的隨身「香水」。
</p><p>有耳非文長鬚之謎
</p><p>有耳非文真人版的「情傷」，茜利妹瞭如指掌，她本認為今時今日女人可以玩男人，點知原來一樣死得，每個離開她的男人也同時帶走了一部份的她，最後精神崩潰。生鬚原來是女人失戀時荷爾蒙失調的象徵……
</p><p>Eunix戰地變娛記
</p><p>雄心壯志要做戰地記者，卻當了《入周刊》娛樂版記者妹的Eunix到訪女瘋人院，Eunix的一首《朝九晚六》工作怨曲，竟與葉宇澄同病相憐，戀火就在癲內人的世界內蔓延。</p><p>獨男葉宇澄怪物的煩惱
</p><p>21歲的葉宇澄自小唱歌劇，意大利、德國歌劇唔知唱乜都可以琅琅上口，所以佢把聲勁正，還正在是全劇唯一的主要男角。這次處男下海還是第一次在台上唱母語，國語歌《潘朵拉的盒子》都是往事，佢話今次終於有屬於自己的音樂，在戲中，他是用晒錢搞上市做宣傳，卻冇錢請醫生下找來頂替的醫科一年級學生，佢有個靚媽媽患了精神病，死於瘋人院。現實中，葉宇澄的作品《怪物的煩惱》也是同一處境：「點解我覺得啱嘅時候，其他人會覺得你做錯？我是怪物，還是世人都是怪物？」</p><p>音樂劇《瘋女社》
</p><p>用歌聲串成故事的音樂劇，集群女之力打造的「女子瘋人院」上市了，是茜利妹編劇和主演的「癲女正傳」，除上述主要演員，每晚還有不同「動感演出」的客串，如少爺占、朱薰等。<br> <br> 日期：6月29、30日及7月1日（8:00pm）<br> 地點：香港藝術中心壽臣劇院<br> 《瘋女社》網誌爆料區：<br>  http://www.hyperbitch.com/girliemadhouse </p></body></html>