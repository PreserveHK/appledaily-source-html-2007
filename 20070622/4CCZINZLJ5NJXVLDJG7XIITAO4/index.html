<html><header><meta charset="utf-8"><title>平學餐桌禮儀：<br>大人小孩齊學禮儀$368又食又拎</title></header><body><h1>平學餐桌禮儀：<br>大人小孩齊學禮儀$368又食又拎</h1><p>今時今日要教小朋友有規有矩，除咗靠父母傳授外，仲可以參加禮儀班。經過連日搜羅，港威酒店每月舉行嘅培訓班係最超值，有莫Auntie坐鎮，小朋友實變得更有儀態啦！<br><br>記者：黃錫蓮　<br>攝影：楊錦文、陳盛臣<br>模特兒：言振凱、Suki、VenusTong</p><p>基本禮儀你要記</p><p>．進食時要用恰當餐具，只有BB才可用手食。<br> </p><p>．不要把嘴巴塞滿食物，因為好不雅，而且容易哽親。<br> <br> ．咀嚼時要合上嘴巴，不要發出聲響和說話。<br> <br> ．如果唔係自助餐形式，必須等待每位人客齊菜後才開始品嚐。<br> <br> ．吃自助餐時切忌把碟叠高。<br> <br> ．將食物切成小塊狀再放入口。<br> <br> ．切勿伸手跨越其他人客面前拿取任何食物或用具，應請其他人幫忙傳遞。</p><p>．飲水時要拿杯的底部。</p><p>．食意粉時，用匙來托住一小撮意粉，用叉捲起嚟食。</p><p>超值港威酒店莫Auntie做導師</p><p>剛進場，公關就帶記者同兩位導師打招呼，其中一位原來係莫何敏儀（莫文蔚媽媽）。莫Auntie出名舉止優雅，連今屆港姐都要向佢請教儀態。另一位導師係港威酒店的助理餐飲經理SimonLee，有多年從事餐飲經驗，當然精通餐桌禮儀啦！有兩位猛人做導師，絕對靠得住！<br> 成個課程以生動形式教授唔同場合嘅談吐、舉止及禮儀規格。上完堂，每位小朋友可獲得由港威酒店頒發嘅證書一張及教材，收費係作慈善用途，幫助貧窮的小童及有需要人士，非常有意義。</p><p>Model仔話易學</p><p>今次帶來6歲嘅小Model言振凱來上堂，莫Auntie及SimonLee教佢入座時要幫女士拉凳，佢又真係做得有板有眼，而佢亦話：「其實都幾易學，不過要成日記住！」</p><p>地點：尖沙嘴海港城港威酒店3樓綾綢宮<br> 日期：每月公佈<br> 收費︰每位小朋友及一位家長$368（小童年齡由6至12歲）<br> 查詢：21187223</p><p>記者評語</p><p>呢個課程最抵之處係只需$368，小朋友和家長都有得學有得食，上完堂仲有證書同教材送，非常着數，怪唔之得堂堂座無虛席，要報名真係要快啲。</p><p>學完食埋TeaBuffet</p><p>課程導師係麗嘉酒店宴會總監Kenneth，佢年年暑假都會開班教小朋友禮儀，所以好有教學經驗，「上堂時，我會先講解課程目的和內容，然後開始分派湯、主菜和甜品，俾佢哋有實戰經驗。上完堂後，佢哋可以同父母會合，享用我哋酒店嘅TeaBuffet。」</p><p>地點：中環干諾道中3號香港麗嘉酒店<br> 日期：7/7、28/7、11/8<br> 時間：	1pm-3pm（禮儀班）<br> 	3pm-5pm（TeaBuffet）<br> 收費︰$928（29/6前繳付全費可獲九折）<br> 查詢：28776666</p><p>記者評語</p><p>上完堂後，可獲由英國名師設計的兒童餐具，價值成$400！而且可以同父母歎TeaBuffet都算幾抵。可惜理論時間較實戰多，小朋友未必有心機上，好似今次帶去的小ModelSuki咁，又喊又坐唔定，要佢留心上堂，就真係麻煩了！</p><p>教授日常應有禮貌</p><p>呢個課程同之前兩個最唔同嘅地方，係較日常生活化。課程策劃主任EvaLeung會教小朋友日常生活嘅禮貌、主人客人的餐桌禮儀、日常應對時應有的禮貌，仲有遊戲互動。唔單止教西式餐桌禮儀，還會教一些生活上應有的禮貌，如送禮時要用雙手、站立和坐姿要端正、入房要敲門、離開要和主人家道別等，這些看似微不足道，其實現今有很多小朋友就是沒有這些應有的禮貌。</p><p>地點：九龍塘聯合道320號建新中心G25&amp;G27<br> 日期：9/7-3/8、6/8-31/8<br> 時間：星期二、三、五不同時段<br> 收費︰$1,200/8堂<br> 查詢：23389516</p><p>記者評語</p><p>課程最好嘅地方係夠生活化，小朋友可即學即用。唔好嘅地方係內容太簡單，所以只適合年紀較小的小朋友，而且有8堂咁多，小朋友未必有耐性上齊，如果當係暑期興趣班咁上，都係唔錯嘅選擇嘅。</p></body></html>