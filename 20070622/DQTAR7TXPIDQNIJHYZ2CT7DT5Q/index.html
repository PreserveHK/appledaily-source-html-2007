<html><header><meta charset="utf-8"><title>娛樂怪史：李文標闖直播節目搶咪</title></header><body><h1>娛樂怪史：李文標闖直播節目搶咪</h1><p>時間：2002年9月8日<br> <br> 人物：李文標<br> <br> 地點：紅磡香港體育館<br> <br> 經過：無綫02年9月喺紅館舉行節目《星光熠熠耀保良》直播，前藝員李文標突然衝上台，向司儀之一嘅丘凱敏遞咗張紙仔叫佢讀出，點知丘凱敏烏啄啄真係讀出嚟：「李文標先生捐款50萬。」<br> 跟住李文標搶咪自我介紹，嚇到另一司儀鄭裕玲拿拿臨想趕佢落台，點知李文標唔肯走，無綫即刻搵幾個保安拉咗佢落台，成為香港電視史上首次做直播節目俾人闖入搗亂。<br> 事後李文標聲稱自己咁做，係因為早年幫無綫拍《群星會》受傷後，無綫唔同佢續約，又話係無綫迫儍佢，精神狀況好唔穩定。當晚搗亂事件，令李文標成為港聞版頭條新聞人物，聲名大噪，有製作公司邀請佢拍攝電影《飛虎雄師》，等佢有啲寄託。點知05年5月，李文標戴面具又塗黑塊面，以假名黃健勤參加亞視《一舉成名》節目錄影，再一次衝破電視台防線，真係唔到你唔服。<br> 雖然李文標精神狀態好唔穩定，但同佢拍咗10幾年拖嘅女友胡櫻汶對佢仍不離不棄，到06年2月14日情人節，佢哋兩個仲拉埋天窗喺香港大會堂註冊結婚，有情人終成眷屬。<br> 本欄逢周一至周六刊出</p></body></html>