<html><header><meta charset="utf-8"><title>數碼達人：國產手錶電話<br>$1,480平玩襲港</title></header><body><h1>數碼達人：國產手錶電話<br>$1,480平玩襲港</h1><p>今日旺角俾熱浪襲擊，熱到想殺人，原來背後有隻巨型怪獸作怪；藍戰隊奉命到場，點知馬上中暑暈倒；見佢臨瞓低前，對住隻國產MobileWatchS100口噏噏，竟然馬上有幫拖增援！原來竟然係鬼馬如《國產007》秘密武器：「你咪睇佢好似係一隻手錶；其實佢係一部手機！」平玩$1,480，仲要送埋藍芽Hands-free，玩手機要型似戰隊Feel，原來都唔係好高消費啫！<br>記者：許福合<br>攝影：陳陶鈞<br>Model：史提夫、Mandy、Isis、嘉宜</p><p>兩個掣　變10位數字鍵</p><p>將MobileWatchS100戴上手，外表同一般手錶無咩分別，錶肉細似半個國產鉛筆刨，仲得嗰幾粒掣，又點估到佢竟然係一部手機呢！<br> 從正面睇，可見到有4個按鈕，除咗「撥號」同「收線」兩個掣比較熟口熟面之外，10粒數字鍵完全不翼而飛，究竟打乜鬼呢？試用之後，發覺居然同Nokia7280有幾分相似，設於中間的左、右按鍵，基本負責0-4及5-9各五個數字鍵，同大家打SMS一樣，揀啱就停手打第二個數字；用起上嚟，旁人唔知仲以為玩緊N年前嘅「數字打怪獸」。<br> 唔想急起嚟打到手忙腳亂，建議要善用機身內置嘅99個電話簿；而且話晒都係戰隊手錶，所以都Hi-Tech啲，內置有USB駁電腦Edit電話簿，可惜一係入英文，唔係就簡體中文。不過大家要留意，由於S100機身並無支援文字輸入，所以只能收短訊不能作書寫，不過對手錶形S100，輸入方面的確又不能要求太高！&#13;</p><p>支援立體聲藍芽</p><p>S100機身特別設有USB介面，隨機會附有USB有線免提耳筒，不過講到方便，當然係直接使用藍芽耳機，喺手錶㩒幾㩒就可以打電話，就好似007一樣，而且話音勁唔錯！<br> 除此之外，現時手機都會附有音樂播放，估唔到S100都無走漏，而且仲支援藍芽立體聲，而機身內置有128MB記憶體，唔算多亦無插卡槽，不過閒時聽吓歌仔都應該夠用喇！S100另一令人意外點，係電池雖然只有一小塊，但能提供200分鐘通話時間，幾襟玩！</p><p>靚女戰隊試打電話！
</p><p>用手錶電話做打出測試，唔識打？馬上捉你做「嘰嘰」！</p><p>Mandy要雙手入電話</p><p>（打出時間：0:45）<br> 呢款電話雖然係戴喺手上，不過當要打電話，我一定先除低佢，因為入電話時，兩隻手入會比較快，不過我經常忘記要㩒哪一邊先可入到我要嘅數字。&#13;</p><p>嘉宜勁唔習慣</p><p>（打出時間：1:30）<br> 好似對住隻手講電話一樣；而且咁講電話好似無晒秘密，都係用藍芽免提好啲。</p><p>Isis當MP3機用</p><p>（打出時間：0:23）<br> 入數字唔係咁方便，喺街邊下下要用免提打電話;不過好鍾意佢有藍芽立體聲，當MP3機真係超正！&#13;</p><p>Profile<br></p><p>制式：GSM900/GSM1800<br> 屏幕：1.5吋OLED<br> 功能：音樂播放、藍芽<br> 備用時間：200小時<br> 通話時間：200分鐘<br> 體積：42×58×16mm<br> 重量：58g<br> 查詢：豐旭（31884362）<br> </p></body></html>