<html><header><meta charset="utf-8"><title>股場放大鏡：化肥股暫宜避開 - 歐陽風</title></header><body><h1>股場放大鏡：化肥股暫宜避開 - 歐陽風</h1><p>噚日港股又跌過千點，今次除咗受美股跌拖累之外，最大原因相信係阿爺阻止非法北水南流，同埋據報國內人報稅時要申報炒股炒樓賺錢數目，為日後可能徵收增值稅鋪路。另一方面，國內近日數據顯示，不論通脹數字及固定資產投資增幅都超出預期，國內加息潮一觸即發。<br> 自從今年8月大跌市，中央突宣佈港股直通車計劃之後，港股可以講係變成政策市，無論急升暴跌，都直接同領導人言論或中央放風的政策所左右，令港股的生態完全改變，日後只要中央一句重開直通車，港股亦可以升到癲狂，呢種市，其實最難玩。</p><p>天然氣加價不利</p><p>而最難適應之處，係如何揣摩領導人口風。日前有報道指國內人瘋狂掃金條，現在看來，同中央打壓國內人炒股炒樓不無關係，真係俾你估多次，都估唔到有此一着。其實國內通脹嚴重，應從增加糧食生產及大增土地供應來達到供求平衡，樓價升當局反而減少土地供應，民眾要投資卻出手打壓，根本係藥石亂投。短期港股看來難有運行，現在只能希望領導人唔會再亂搞行政指令，宏調好地地用加息手段就得。<br> 近期若有留意新聞，應會發現國內突大幅調高工業用天然氣售價達40%，由於國內天然氣零售價長期脫離國際市場，令經營者根本難以投資，情況同賣汽油要蝕錢嘅反常現象一樣，長此下去唔係辦法。雖然今次加價已豁免化肥生產商，但相信長遠來說化肥商因天然氣價格被扭曲，而出現的成本優勢將不再存在，化肥商經營環境將更惡劣。海油化學（3983）都話有母公司中海油集團照住，中化化肥（297）卻要硬食加價惡果，暫時兩股都不宜博反彈。</p></body></html>