<html><header><meta charset="utf-8"><title>中環在線：陸東股而優則樓 - 李華華</title></header><body><h1>中環在線：陸東股而優則樓 - 李華華</h1><p>瑞銀策略員陸東睇股市出名準，有基金界股神美譽。今年已經多次準確預測港股升跌。除咗預測股市準，陸東睇樓一樣掂，近排樓市升，原來陸東今年6月已經行動，用咗6400萬銀買西貢飛鵝山莊7號屋。華華睇番佢過去17年嘅物業投資紀錄，戰績彪炳，炒樓進賬1747萬銀，現持有嘅物業升值兩成八，賬面勁賺2515萬。<br> 陸東舊年底，除咗唱好香港地產股，仲睇好物業市道。事實上，唔少地產代理都承認，好多大陸資金落嚟炒樓。既然睇好樓市，陸東亦身體力行，今年6月28號用咗6400萬銀，買西貢飛鵝山莊7號屋，大屋面積4530方呎，仲有過萬方呎花園。<br> 據地產代理話，飛鵝山莊早幾日先至有個雙號屋成交，同陸東嗰間size一樣，成交價7480萬，用呢個價計，短短4個半月，陸東層物業就升值17%，賬面獲利1080萬銀。</p><p>投資物業贏多輸少</p><p>陸東曾經講，「睇樓好簡單，最主要係反群眾，唔好俾雜音影響到，同埋睇租金、息口走勢，當然唔係話要最低位買入，最高位沽貨，但要捕捉大浪並唔難。」據聞，陸東人生第一次買樓，係六四事件後，果然係反群眾人棄我取。<br> 不過，陸東亦有失手，95年以655萬買入嘅西半山高雲臺，持貨12年，今年5月蝕讓離場。家陣陸東住緊嘅中半山嘉富麗苑，亦喺97年2月以2350萬銀買入，不過聽地產代理講，𠵱家個單位值3500萬銀，升值近五成。<br> 陸東都有投資寫字樓，02年吼中上環海景商業大廈銀主貨，地產代理話家陣嗰度呎價4000至4500，佢個物業6年升值2.2倍。</p><p>陸東現持有的投資物業</p><p>‧中半山梅道嘉富麗苑高層<br> 買入日期：02/97　買入價：2350萬<br> 現估值：3500萬　升值：1150萬<br> <br> ‧上環干諾道西海景商業大廈中層<br> 買入日期：01/02　買入價：130萬<br> 現估值：415萬　升值：285萬<br> <br> ‧西貢飛鵝山莊7號屋<br> 買入日期：06/07　買入價：6400萬<br> 現估值：7480萬　升值：1080萬<br> <br> 資料來源：土地註冊處及地產代理<br> 賬面賺2515萬</p><p>陸東投資物業回報</p><p>‧西半山旭龢道福苑2座高層<br> 買入日期：07/91　賣出日期：09/92<br> 賣出價：590萬　回報：賺191萬<br> <br> ‧山頂種植道維景山莊地下<br> 買入日期：08/93　賣出日期：01/97<br> 賣出價：1370萬　回報：賺535萬<br> <br> ‧西半山干德道君德閣高層<br> 買入日期：04/94　賣出日期：04/97<br> 賣出價：955萬　回報：賺369萬<br> <br> ‧西半山西摩道高雲臺高層<br> 買入日期：09/95　賣出日期：05/07<br> 賣出價：620萬　回報：蝕35萬<br> <br> ‧西半山羅便臣道雍景臺1座高層<br> 買入日期：12/01　賣出日期：01/07<br> 賣出價：1250萬　回報：賺280萬<br> <br> ‧灣仔星街星域軒1座中層<br> 買入日期：06/02　賣出日期：05/06<br> 賣出價：1200萬　回報：賺407萬<br> <br> 資料來源：土地註冊處<br> 總回報：賺1747萬</p><p>兩度蟬聯最佳港股分析員</p><p>陸東𠵱家係瑞銀投資研究部董事總經理兼港股策略員，佢00年出任瑞銀香港區嘅研究部主管，01到03年，被《亞洲貨幣》財經雜誌選為最佳港股分析員。02同03年，帶領嘅證券研究部就被國際財經雜誌《機構投資者》選為冠軍。<br> 加入瑞銀之前，陸東曾經喺恒生銀行（011）投資部工作，84年過檔岳少嘅麗新（488），擔任投資經理，一做就10年。跟住轉去保誠資產管理，做咗6年基金經理。<br> 陸東先祖陸潤卿，係廣東銀行創辦人，利孝和夫人陸雁群係佢姑姐，堂兄陸楷係莎莎國際（178）首席財務總監同執行董事。</p><p>瑞銀點只一個明星</p><p>瑞銀嘅星級分析員除咗陸東，仲有一個響噹噹嘅名字──林奮強，不過𠵱家佢已經由「sell-side」轉做「buy-side」，家吓職位係瑞銀環球資產管理（香港）董事總經理，佢97年加入瑞銀，98年起，連續3屆獲《機構投資者》雜誌選為最佳地產分析員，係繼卓百德之後，雄踞最佳地產分析員日子最耐嘅人馬。<br> 林奮強嘅代表作，係97年回歸冇耐，率先預測樓價半年內跌超過三成，當時個市炒到㷫烚烚，邊度會有人信個市會冧，點知中晒，林奮強一炮而紅。到咗03年，沙士過後香港人信心盡失，佢預言住宅樓價可以喺04至05年升五成，結果又中。<br> 林奮強睇中樓市，自己亦有投資其中，好似𠵱家hit爆嘅九龍站，林奮強就係長期捧場客，據悉佢最少揸住6個擎天半島單位長線投資，當中唔少係04年初買入。<br> mailto:LiWaWa@AppleDaily.com</p></body></html>