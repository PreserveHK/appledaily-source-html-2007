<html><header><meta charset="utf-8"><title>食吾樂：夠噱煲仔飯</title></header><body><h1>食吾樂：夠噱煲仔飯</h1><p>從來，吃煲仔飯，只愛傳統風味，臘味、窩蛋牛肉、梅菜肉餅等，熱騰騰，添上惹味豉油，足已嘩一聲叫好味！潮流包拗頸，甚麼Crossover，又說要Fusion，連煲仔飯都潮埋一份，鷓鴣Mix乳鴿一煲？芝士焗青口又一煲？龍蝦咁貴？我說原創好，試過知高下，你說原創好？還是新創好？<br><br>記者：郭佩韻<br>攝影：楊錦文<br>Model：Ruby、Meko、Brad、Tiffany@TheGroup&#13;</p><p>1.葱蒜龍蝦煲仔飯　每位$150</p><p>矜貴本地龍蝦入煲仔，肉鮮味甜，炸蒜子甘香，豪一次食龍蝦試新口味，不算過份！最少兩位，須預訂。（b）</p><p>2.泰香雞煲仔飯　$55</p><p>飯用香茅等泰國香料煮過，毋須豉油調味，已夠香夠味，原隻雞髀啖啖肉，咬一口，吃上癮，嗒落好美味。（d）</p><p>3.原條石斑芥菜煲仔飯　$250</p><p>原條石斑上，煲仔飯由平民版即時變成超級豪華版，一家大細食夠暖身。5至6人份量，須預訂。（a）</p><p>4.白菜花蟹煲仔飯　$128</p><p>用蟹的鮮甜，帶出飯香濃，新鮮白菜打底，撈蟹肉一起食，一清一濃，極之合拍。4人份量，須預訂。（c）</p><p>5.XO醬羊肉煲仔飯　每位$72</p><p>不吃羊，為面子死充照食，羊羶味依然，幸有XO醬中和，想更香，添1至2滴豬油撈飯，攞足滿分。最少兩位，須預訂。（b）</p><p>6.蝦子魽魚煲仔飯（玫瑰花底）　$55</p><p>兩塊如手掌大的魽魚，鮮味得很，蝦子用作調味，加玫瑰花煮飯，花香撲鼻。（d）</p><p>7.芝士海鮮煲仔飯　$180</p><p>柔軟芝士、清爽彈牙大蝦、新西蘭青口三者結合，香濃芝士味留在口腔久久不散。5至6人份量，須預訂。（a）</p><p>8.咖喱車仔煲仔飯$120</p><p>車仔麵十幾廿蚊已有，變做飯要過百蚊？離譜！不過師傅將金錢肚、魷魚、蘿蔔等車仔餸醃足一日，入晒咖喱味！5至6人份量，須預訂。（a）</p><p>9.鷓鴣乳鴿煲仔飯　$300</p><p>新鮮鷓鴣，配上可口乳鴿，鷓鴣大戰乳鴿，女士可能嫌醜樣，未必敢食！5至6人份量，須預訂。（a）</p><p>10.欖菜肉崧富貴蝦煲仔飯　$188</p><p>用8両重的珍寶瀨尿蝦，去頭尾後放入煲，欖菜肉崧味濃，吃得滋味。4人份量，須預訂。（c）</p><p>11.法式鴨胸煲仔飯　$18</p><p>法國鴨胸食得多，騎呢到放入煲仔飯，夠晒創新，雖則賣相簡單，有點似燒鴨飯，卻能保持鴨肉的嫩滑，必試！（e）</p><p>加豬油更滑！</p><p>今次介紹的煲仔飯，間間都大有來頭，不要以為蛇王芬只食蛇，其實小菜、燉湯樣樣齊，口碑佳，煲仔飯就更加響朵，晚晚幾乎賣出幾百煲，今次推出鷓鴣mix乳鴿煲仔飯，夠噱。<br> 鍾意海上鮮的話，周記避風塘便不容錯過，全部以海鮮為主，海鮮夾飯香，一流！<br> 想煲仔飯更香更好味的話，不妨學蔡瀾咁，喺煲仔飯度落幾滴豬油，入口更加香。你亦可以學滿福樓用泰國新米煮飯，煲出嚟的飯自然會又軟又香。<br> 講真，無論用任何食材，用炭爐煮煲仔飯先夠風味，新翠華和興記仍然沿用炭爐煲飯，煮出嚟的飯特別焦香，原汁原味。新翠華今季以雞做主力，於是想出泰式雞，飯煮成金黃色，重泰式香料味，客人勁Buy！而老廟的興記就以平取勝，煲煲$18，抵！咁多款選擇，真係花多眼亂！</p><p>（a）蛇王芬（25431032）<br> 地址：中環閣麟街30號地下</p><p>（b）滿福樓（27346600）<br> 地址：九龍萬麗酒店4樓</p><p>（c）周記避風塘（26280218）<br> 地址：沙田新城市廣場1期7樓710號舖</p><p>（d）新翠華茶餐廳（28034801）<br> 地址：銅鑼灣登龍街12號地下</p><p>（e）興記（23843647）<br> 地址：油麻地廟街15、19及21號</p></body></html>