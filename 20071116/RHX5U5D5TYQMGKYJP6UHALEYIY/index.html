<html><header><meta charset="utf-8"><title>Justice搵A貨巨星咪嘴</title></header><body><h1>Justice搵A貨巨星咪嘴</h1><p>米高積遜（MichaelJackson）同Prince兩位80年代天王一齊同台jam歌已經唔得了，仲加埋StevieWonder打鼓、洛史釗活（RodStewart）彈琴同RickJames彈低音結他，肯定係唔少樂迷夢寐以求嘅演出！早排呢個黃金陣容真係聚首一堂上電視高歌，不過出場嘅並非真身，而係一班A貨巨星。</p><p>小動作跟足</p><p>法國舞曲組合Justice一向鬼主意多多，佢哋首大熱單曲《D.A.N.C.E.》話題MV啱啱喺歐洲MTV大獎上贏得最佳音樂影帶獎，日前佢哋喺美國清談節目《JimmyKimmelLive》表演呢首大熱作品，但兩位成員冇親自上台，反而搵咗班老翻巨星咪嘴代唱。當中扮米高積遜嗰位仁兄可以話上晒身一樣，由每個舞步到小動作都似到十足十，唱到最後仲學米高除衫，至於嗰位A貨StevieWonder都好抵死，一邊打鼓一邊儍笑。<br> 雖然Justice諗埋啲橋咁騎呢，但佢哋好鬼cool，只係喺節目完結時同觀眾揮吓手。<br> 網址：<br>  http://www.youtube.com/watch?v=OLOqCWX4BOQ <br> <br> 版主：網盜王尊尼Deep<br> 本欄逢周一至五刊出</p></body></html>