<html><header><meta charset="utf-8"><title>無綫台慶頒獎禮之最佳女主角篇<br>個個捧大契　臨門怕失威　李司棋前車可鑑未敢言勝</title></header><body><h1>無綫台慶頒獎禮之最佳女主角篇<br>個個捧大契　臨門怕失威　李司棋前車可鑑未敢言勝</h1><p>憑《溏心風暴》大契一角成為今晚台慶頒獎禮視后大熱的李司棋，近日頻頻獲熱心街坊打氣，支持她攞獎，令司棋姐也不禁心情緊張起來。不過，年前鄧萃雯大熱倒灶的先例，令司棋姐的攞獎信心跌至6、7成，她笑說：「如果宣佈嗰陣唔係我，咁咪會好尷尬？」
</p><p>李司棋憑無綫劇集《溏心風暴》中的大契角色，再攀事業高峯，她在劇中的精警金句，道盡人生道理，贏盡全港觀眾歡心，今晚的《萬千星輝頒獎典禮》最佳女主角獎，幾乎可說是司棋姐的囊中物。<br> 問到司棋姐臨近頒獎禮心情如何？她日前接受訪問時笑說：「離開TVB多年，唔知台慶要緊張啲乜嘢，之前冇參與過，本來我唔係好識緊張，唔係太覺得我需要攞呢個獎，但日子近個個都咁講，身邊個個都好緊張，自己自然都會變得緊張。」</p><p>愛女打氣心甜</p><p>司棋姐表示近日走在街上，不少市民紛紛為她打氣，令她十分感動，她說：「出到街好多人都話支持我，有次食飯，有個人仲話想投我一票，問我去邊度投票，我家姐話聽講要去郵政局，後來先知道唔係。跟住有次坐的士，個司機又話支持我；去買嘢，睇嚟睇去都睇唔啱，個sales話：『唔緊要，我投咗你一票，你努力呀！』個個都咁講，所以你話係咪會搞到我都緊張埋一份。」外界的期望對她形成壓力？司棋姐直認不諱：「少少啦！其實開心嘅，人人咁講你就會飄飄然，但如果宣佈嗰陣唔係我，咁咪會好尷尬？」<br> 除街坊為司棋姐打氣外，她的愛女葉子青也有透過電話給予母親支持，令司棋姐甜到入心入肺，她說：「佢好多時都有問我：『你今年係咪攞㗎？有乜準備呀？』搞到我都緊張埋一份。」司棋姐指子青因工作忙碌未能來港為她打氣，當記者笑指子青或會忽然現身給她驚喜時，司棋姐雖然口口聲聲說：「唔會啦！」但言語間仍閃過一絲期望。</p><p>讚關菊英夠奸</p><p>不過緊張還緊張，問司棋姐對摘下視后桂冠有多大信心時，她竟因早年鄧萃雯大熱倒灶一事前車可鑑，令攞獎信心跌至只得6、7成，司棋姐說：「有好多嘢好難講，萬一宣佈唔係我，有幾多信心都係假，我見人哋試過㗎啦，好似雯女咁，嗰年好多人都話佢攞，個個都話佢係大熱，結果出嚟又唔係，有人同我講：『如果今年唔係你，啲人實嘈到拆天！』真係好多謝大家咁睇好我，好在𠵱家我好忙，如果唔係實瞓唔着覺。」<br> 芸芸視后候選人中，覺得那幾個是勁敵？司棋姐說：「我唔知，我冇乜睇過其他戲，但我睇過《師奶兵團》，覺得雯女佢哋幾個女主角都做得幾好。細契關菊英都有可能，細契做得好好，曾經有傳媒問我，如果揀最突出女藝人會揀邊個，我話一定係公仔（關菊英），因為佢咁多年冇拍戲，以前又唔係拍咁多戲，行到鏡頭前做個咁嘅角色，一做就做得咁好，係好突出、好難，做咗好多年戲嘅都未必交到咁嘅功力出嚟，因為好多人一做反派就收晒，怕做衰自己，但公仔唔係，佢好認真，交到十足。」<br> </p><p>睇好陳豪稱帝</p><p>至於最佳男主角方面，司棋姐表示睇好《溏心風暴》的得得地陳豪，她說：「佢咁辛苦，應得嘅，佢啲戲好穩陣，人品又好，又唔是非。」<br> 採訪：戴彩煥　攝影：林德雄</p><p>最佳女主角獎候選名單</p><p>‧汪明荃　提名作品：《東方之珠》<br> ‧佘詩曼　提名作品：《東方之珠》<br> ‧宣萱　提名作品：《賭場風雲》<br> ‧楊怡　提名作品：《賭場風雲》<br> ‧米雪　提名作品：《突圍行動》<br> ‧楊思琦　提名作品：《突圍行動》<br> ‧胡杏兒　提名作品：《亂世佳人》<br> ‧李司棋　提名作品：《溏心風暴》<br> ‧關菊英　提名作品：《溏心風暴》<br> ‧鍾嘉欣　提名作品：《溏心風暴》<br> ‧鄧萃雯　提名作品：《師奶兵團》<br> ‧商天娥　提名作品：《師奶兵團》<br> ‧郭羨妮　提名作品：《學警出更》<br> ‧伍詠薇　提名作品：《緣來自有機》<br> ‧陳敏之　提名作品：《強劍》<br> ‧廖碧兒　提名作品：《舞動全城》<br> ‧徐子珊　提名作品：《舞動全城》<br> ‧葉童　提名作品：《奸人堅》<br> ‧蒙嘉慧　提名作品：《通天幹探》<br> ‧黎姿　提名作品：《通天幹探》<br> 資料來源：無綫電視</p><p>拆局：溏心家族發威</p><p>今晚台慶頒獎禮最佳女主角獎將是李司棋囊中物，最佳男主角大熱則是陳豪，夏雨和關菊英則有望奪我最喜愛的電視男、女角色獎。最佳男配角以阮兆祥勝算最高，次熱為王祖藍，最佳女配角將是陳法拉和梁靖琪之爭。<br> 另外，廖碧兒被視為飛躍進步女藝員大熱，飛躍進步男藝員則是王祖藍和崔建邦之爭，而最佳節目主持大熱則是庾澄慶和鄧健泓。至於內地觀眾最喜愛TVB男、女藝人獎，相信會由林峯和黎姿奪得。</p></body></html>