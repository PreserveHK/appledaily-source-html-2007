<html><header><meta charset="utf-8"><title>去澳門拍金魚缸<br>LG高速贏晒</title></header><body><h1>去澳門拍金魚缸<br>LG高速贏晒</h1><p>澳門威尼斯人正式開幕以嚟，呢片彈丸之地一直成為港人短線遊HotTalk！剛於11月13日舉辦嘅MobileAsiaCongress（移動通信亞洲大會），今屆亦移師到澳門。不過，大牌子當中就冇咗Samsung、SonyEricsson等重頭戲碼，場面甚為冷清！全靠韓國LG獨當一面，發佈以「Viewty」為名嘅500萬像素手機，再加入專業級DC先有嘅高ISO值、防手震以及SlowMotion拍攝技術，才撐得起成個場，為這個澳門電訊展爭番啖氣！<br><br>記者：陳國輝<br>攝影：伍慶泉</p><p>實試高速拍攝：玩《英雄本色》都得</p><p>500萬像素手機「Viewty」個名真係改得無錯，外形參照超薄卡片DC為藍圖，厚度僅14.8mm，機身加埋電池亦只得112g。講到最勁一定係影相分唇，LG展區內設有一個大型「金魚缸」，畀各位用3部裝咗腳架的Viewty試盡各種新增功能，例如可利用高速拍攝來捕捉風車轉動，另外亦提供手動或自動對焦，等你幫金魚缸內嘅人物影大特寫㖭！<br> 筆者試玩後，發現Viewty的對焦速度好快，加埋內置Xenon閃光燈，影夜景冇有怕！相機介面可利用TouchScreen控制，唔使依賴機身按鍵操作，用落都算User-friendly。最值得一提始終係高速拍攝功能，Viewty可攝錄120fps（每秒120格）動畫，即相等於一般30fps的４倍！咁快可以做啲乜？例如仿效吳宇森導演，攝製《英雄本色》Mark哥（周潤發）嘅飛撲式雙槍慢鏡；也可拍攝玩水、運動等高速畫面，以往只於高階DV才搵到嘅功能終於現身手機中！</p><p>拍完片即掟上YouTube</p><p>近期Casio推出咗兩款支援YouTube功能嘅DC，玩法好簡單，就係先錄製好專用嘅影片格式，然後再經電腦上網傳送至YouTube網頁，速度比起平時Upload程序，慳番10個8個步驟！至於Viewty的玩法就更厲害，因為手機支援HSDPA技術，你只要拍好套片，隨時都可經3.5G上載到YouTube，唔使安裝軟件落Notebook，亦毋須周街搵電腦上網咁麻煩！如果想玩盡啲，將套短片剪輯過先放上網，你仲可以用手機內置嘅Muvee軟件代勞，提升樂趣！</p><p>PROFILE</p><p>制式：WCDMA及GSM三頻<br> 體積：103.5×54.4×14.8mm<br> 重量：112g<br> 通話時間：355（2G）/233（3G）分鐘<br> 備用時間：434（2G）/454（3G）小時<br> 主要功能：500萬像素Schneider-Kreuznach認可相機、手動及自動對焦、Xenon閃光燈、MobileXDEngine、120fps高速攝錄、HSDPA<br> 查詢：LG（35437777）</p><p>扮嘢！PRADA變身Smartphone</p><p>點講PRADAPhone都係流着LG的血，所以LG現場仲有一款與PRADA極為相似嘅KS20。最大分別係新型號採用WindowsMobile6系統，仲支援Word、Excel以及PowerPoint等文書工具，夠晒實用；至於制式方面也增強為3.5G，唔單止上網快好多，機面更配置一枚視像鏡頭，同朋友玩VideoCall就啱晒！</p><p>PROFILE</p><p>制式：WCDMA及GSM三頻<br> 體積：99.5×58×12.9mm<br> 重量：99g<br> 通話時間：355（2G）/233（3G）分鐘<br> 備用時間：434（2G）/454（3G）小時<br> 主要功能：WindowsMobile6系統、200萬像素相機、HSDPA高速傳輸、Wi-Fi、A2DP藍芽立體聲、支援microSD記憶卡</p><p>ViewtyGirl撐全場</p><p>GSMA冷清5宗罪！</p><p>開此電訊展前，唔少香港人擔心澳門會搶咗香港的展覽業生意，不過今次去完GSMA（GSMAssociation），香港人大可以安心。展覽欠大牌子坐鎮，固然令可觀性大打折扣，不過要數到真正令會場水盡鵝飛嘅原因，仲有5宗罪！</p><p>威尼斯人唔就腳</p><p>參展商及傳媒必須經香港搭船才能抵澳門，但離開威尼斯人嗰陣截的士好困難，惟有同自由行爭坐ShuttleBus。</p><p>騎呢F-1賽車踩場</p><p>會場佔用面積已經唔多，約為香港漫畫展四分之一，現場仲擺多架F-1，盲目標榜澳門賽車事業，令人不勝其煩。</p><p>電訊展設禮餅檔</p><p>行行吓，發現香港奇華禮餅亦係參展商，問原因，答案是有人須要買手信。心諗：「奇華幾時變咗澳門特產？」</p><p>同福娃合照娘爆</p><p>澳門回歸祖國，理應大力宣傳2008年奧運，但係5隻福娃一字排開俾人任擺Pose任影，似嘉年華多啲喎！</p><p>欠靚女撐唔起</p><p>大型展覽一向有班攝影發燒友支持，佢哋唔係嚟睇Show，只係搵靚女Model影相！但現場女模可謂寥寥可數，撐唔起個場囉！</p></body></html>