<html><header><meta charset="utf-8"><title>中環在線：雷鼎鳴　27年交情請郁易綱 - 李華華</title></header><body><h1>中環在線：雷鼎鳴　27年交情請郁易綱 - 李華華</h1><p>前嗰排，中文大學校長劉遵義請到人行行長周小川去中大演講；噚日，科大都唔執輸，由科大教授雷鼎鳴「發功」，用佢同人行行長助理易綱識咗27年嘅友誼關係，請易綱為科大同學講解當今中國經濟金融形勢同貨幣政策。<br> 易綱話，𠵱家中國面對經濟過熱、大量貿易順差、稅收增長過快、外滙儲備過高同儲蓄率過高等情況，係好多發展中國家夢寐以求嘅事；仲話中國向美國出口價廉物美嘅貨品，實質係補貼緊美國，點知美國仲喺度抱怨。<br> 講到內地經濟過熱，易綱話家吓地方政府正改變職能，唔再只係追求經濟增長，而會兼顧環保、就業、耗能、社會保障等多方面因素。好似最近杭州同成都為咗爭做全國最適合居住美譽，杭州話自己「上有天堂，下有蘇杭」，成都就話當地生活休閒，夜晚周圍都聽到「打麻雀」聲！</p></body></html>