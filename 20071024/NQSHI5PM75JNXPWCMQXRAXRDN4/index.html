<html><header><meta charset="utf-8"><title>中環在線：太空人唔帶股票升空 - 李華華</title></header><body><h1>中環在線：太空人唔帶股票升空 - 李華華</h1><p>「嫦娥」升空後中港航天股會點？華華唔敢亂講，睇番啲「史料」，之前兩次中國太空船「神舟五號」同「六號」升空前，航天股都會偷步升空；不過，通常未等到火箭升空嗰日，航天股已經着陸。<br> 03年10月升空嘅「神五」萬眾期待，一眾股民更希望航天股一齊升空，所以早喺「神五」升空前3個月，內地航天股中國衞星已經搶先升空，試過喺31個交易日內升咗41%。<br> 至於香港嘅航科通信、航天科技同中航技術，喺升空前兩日急升3至20%；到「神五」升空後，市場消化咗好消息，中港航天股一齊「着地」。</p><p>發射後股價多着陸</p><p>兩年後，到「神六」接棒，喺05年10月升空前幾個月，中國衞星由3.98，升到7.19銀，大升八成；唔多有關係嘅航天機電更加升咗1.5倍。<br> 不過，9月底「神六」未起飛，航天股經已「回航」，航天機電、航天動力、中國衞星齊齊跌停板。至於香港股市啲航天股就個別發展，似乎冇咁受影響。</p></body></html>