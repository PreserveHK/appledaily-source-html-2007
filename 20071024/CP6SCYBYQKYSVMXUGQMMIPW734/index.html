<html><header><meta charset="utf-8"><title>中環在線：嫦娥奔月　中港航天股着陸 - 李華華</title></header><body><h1>中環在線：嫦娥奔月　中港航天股着陸 - 李華華</h1><p>雖然重陽都過埋，但噚日，華華就同13億中國同胞一齊睇住嫦娥奔月。話晒都係中國火箭首次探月，點都要喺電視機旁見證呢個歷史時刻。嗱，作為中環人，嫦娥奔月固然要打氣，但就唔能夠忽略股市，講開，嫦娥一號成功升空，航天股嘅表現會唔會一齊升升升？</p><p>魚目混珠倒跌</p><p>唔睇猶自可，一睇真喎呵，香港上市嘅航天股幾乎全線「着陸」，只有隻航天科技（031）好啲，股價升8%；航科通信（1185）、中航科工（2357）同中航技術（232），分別下挫2至3%（見表）。<br> 不過，唔怪得人嘅，精明嘅散戶都識趁好消息出貨啦，何況香港嘅係「航天股」，唔係「火箭股」，同航天火箭冇關，好似隻中航科工整直升機同汽車，中航技術就整用喺大廈嘅鋁製同不銹鋼產品。同火箭冇關，點飛得起啫！就算航天科技同航科通信，阿媽都係中國航天科技集團，但自己就搞液晶顯示器同全球衞星定位系統。</p><p>火箭股失動力</p><p>香港冇火箭股啫，大陸有吖嘛，不過，睇番大陸嘅航天股表現仲差，直頭全線失去動力，好似個名係威係勢嘅火箭股份就跌咗1%，航天通信就跌4%。<br> 唔怪得啲散戶炒股淨係識冧巴，好似火箭股份同中國衞星，全名分別係長征火箭技術同中國東方紅衞星，一睇個名就知道「堅」；不過，點堅都冇用，股價唔升。</p><p>中港兩地航天股表現</p><p>《香港》<br> 航天科技（031）　昨日股價變化：+8.13%<br> 航科通信（1185）　昨日股價變化：-1.92%<br> 中航科工（2357）　昨日股價變化：-2.43%<br> 中航技術（232）　昨日股價變化：-3.23%<br> <br> 《內地》<br> 航天動力（600343）　昨日股價變化：-0.55%<br> 火箭股份（600879）　昨日股價變化：-1.18%<br> 中國衞星（600118）　昨日股價變化：-1.58%<br> 航天通信（600677）　昨日股價變化：-3.66%<br> <br> 電郵：mailto:LiWaWa@AppleDaily.com</p></body></html>