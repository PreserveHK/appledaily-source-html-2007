<html><header><meta charset="utf-8"><title>金手指：一注獨贏買中油香港 - 孫柏文</title></header><body><h1>金手指：一注獨贏買中油香港 - 孫柏文</h1><p>當年，孫柏文仲係石油股分析員嘅時候，公司要我睇實嘅石油股有三隻，就係中石油（857）、中石化（386）、中海油（883）。不過，如果有客直接問：「咁你最喜愛嘅石油股係邊隻？」我永遠都會笑一笑，跟住答：「公司冇叫我分析嘅中油香港（135）。」<br> 建議買入：中油香港（135）<br> 目標價：HK$8.05<br> 年期：12個月</p><p>叫得神油梗係勁</p><p>因為公司嘅客，一般炒咗好耐股，佢哋聽到「中油香港」呢幾個字，有時會忍唔住話：「中國神油！」中油香港得到呢個花名嘅原因，係因為喺97年，當時香港未有三大石油股。當年「中國石油」係講緊中油香港。<br> 咁點解叫做「神油」？因為當年祖國政府，喺好短時間之內相繼注入兩塊油田。當年sell中油香港呢種紅籌，永遠都係「阿公明益香港人，人民資產賤價注入」概念。咁有兩次注資產行動，就一定有第三、第四次，直到將全中國嘅石油業注入去！有咁嘅概念支持，中油香港嘅股價，就由低於0.2元，炒到97年過6元一股。升幅超過20倍，仲唔係神油？最後紅籌泡沫爆破，中油香港跌到0.5元。</p><p>勢似江銅破頂升</p><p>不過呢十年嚟，中油香港儲埋儲埋好多世界唔同地方邊緣化、騎呢嘅油田。呢啲油田，往往有較高嘅採油成本，同油嘅質素又比較差。因而提煉成本會高啲，賣價又要有個定額折扣。<br> 大家可能會問：「成本又高啲，賣油又要畀定額折扣。咁又叫我買？」叫一注獨贏嘅原因，就係因我相信濫發鈔票之下，油價會繼續升。其實，油股基本上只係「買油價升」嘅衍生工具，當一家油公司嘅採油成本高、要提供定額折扣，就只不過等於呢隻call輪嘅行使價比較高。只要你同我一樣信油價會升，中油香港可以帶嚟嘅槓桿效應就會更大。<br> 年初，江銅（358）經過多年橫行之後，破頂大升。中油香港已經呈現同一景象，所以一注獨贏買中油香港！<br> 金手指網誌： http://phatdat.blogspot.com </p></body></html>