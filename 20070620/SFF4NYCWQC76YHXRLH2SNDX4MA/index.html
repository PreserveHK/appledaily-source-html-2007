<html><header><meta charset="utf-8"><title>中環在線：羅兵咸揀合夥人棄港取中 - 李華華</title></header><body><h1>中環在線：羅兵咸揀合夥人棄港取中 - 李華華</h1><p>喺金融界，專業嘅香港人才一直好吃香，但隨住內地開放，在外資公司衝擊同「教育」下，內地人才只會越嚟越多。羅兵咸永道噚日委任55名中國大陸及香港區嘅新合夥人，當中大部份來自內地，有40位，來自香港嘅只有15位。</p><p>有錢未令人做好份工</p><p>羅兵咸全球首席執行官沈德培，噚日喺上海公佈呢個消息時話，呢次任命，係公司本地化策略嘅重要一步，佢哋會繼續培育內地人才。而計埋呢55個合夥人，內地同香港共有330人，員工就約8000個。<br> 都啱嘅，與其由香港請人北上，不如「自給自足」，喺當地培訓專才，成本都輕啲，不過，呢一步唔易做，羅兵咸喺內地已經有成百幾年歷史，但都係近呢幾年內地肯開放，民智成熟咗，佢哋先行到呢一步。<br> 沈德培一再強調人才嘅重要同埋佢哋有幾重視，仲話高薪係挽留人才嘅重要因素，但能夠令佢哋留低，唔代表可以令佢哋全力以赴做好呢份工，最重要大家理念一致，令員工感受到自己嘅存在價值喎。打工仔又係咪贊成佢嘅講法呢？</p></body></html>