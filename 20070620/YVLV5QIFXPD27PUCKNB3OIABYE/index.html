<html><header><meta charset="utf-8"><title>好想飛　Fiona東京遊2：原宿攻略<br>3粒鐘意式Buffet　啱晒花心嘅我</title></header><body><h1>好想飛　Fiona東京遊2：原宿攻略<br>3粒鐘意式Buffet　啱晒花心嘅我</h1><p>總以為做歌手女演員，一定食得少，誰知纖瘦的Fiona卻坦言：「每次到日本，就會放肆地食食食，因日本食物較清淡，好似食好多都唔會肥，好過喺香港食炸薯條啦……」難怪，除了購物，都不忘到六星級東京文華東方「擦餐勁」！</p><p>食自助餐<br>一家人最開心<br></p><p>「我好鍾意食自助餐，因為平時喺屋企食飯同爹哋媽咪都無乜嘢講，可能大家嘅視線唔係集中喺電視機，就係有其他引誘。但食自助餐就唔同，無其他嘢騷擾，大家一齊開心咁揀嘢食，慢慢由頭盤到主菜，再擦甜品，3粒鐘迫埋一齊，反而多嘢講又開心。而且去普通餐廳，試勻所有菜式又唔可能；相反，自助餐五花八門，樣樣試少少，啱晒為食又花心嘅我……」</p><p>一講到食就露出一臉興奮的Fiona，面對眼前五顏六色的美食，一早已急不及待左挑右選。原來，她到日本食buffet倒是第一次，到東京文華東方酒店，除了親切感，還因位於酒店二樓的意大利餐廳Ventaglio是現在日本No.l熱話的自助餐去處。</p><p>10米樓底竹樹婆娑</p><p>早餐至下午茶以至晚餐，Ventaglio都只供應自助餐，而且主打意大利菜，加上環境無敵，清雅幽靜的裝潢，竹樹的點綴伴以10米的樓底，那份空間感，是坐下來就不想走，雖然食物款式不多，卻質素一流，不同的甜品中，Fiona就最愛朱古力慕絲。M.O.喎，當然不會令人失望！</p><p>東京文華東方</p><p>地址：103-8328東京都中央區日本橋室町2-1-1<br> 查詢︰（81）3-32708188<br> 交通︰乘東京metro銀座線至三越前站直達<br> 自助晚餐：每位317元</p><p>老牌玩具店<br>變形金剛好過吉蒂&#13;</p><p>「其實，我唔鍾意啲得意嘢㗎，HelloKitty、Barbie都無乜點玩過，我鍾意啲男仔頭嘅嘢，好似星戰呀高達呀先啱我……」所以，來到最愛的原宿，蒲已有45年歷史的Kiddyland，大部份女孩子喜歡的毛公仔除了拿來拍照，似乎勾不起Fiona半點購物慾……相反，那些特別版高達機動戰士更令她手舞足蹈。</p><p>越古怪越吸引</p><p>全國皆有分店的Kiddyland，是每次遊表參道必到的掃貨點，只因樓高五層的原宿Kiddyland幾乎可以找到所有卡通玩具甚至古怪雜貨。旁邊的HelloKitty店集齊和服Kitty，是不少Kitty迷的朝聖地，Fiona時而看中cute到爆的兒童水靴給唱片公司的同事，時而又買來電話貼，就連爆笑巨蕉都差少少想搬回香港。「越古怪越吸引我，哈哈哈……」</p><p>Kiddyland</p><p>地址︰東京都涉谷區神宮前6-1-9<br> 電話︰（81）3-34093431<br> 交通︰JR山手線至原宿站，沿表參道步行約7分鐘</p><p>家室變紀念館<br>怪雕一大堆</p><p>「原宿、南青山都係我每次嚟日本必到嘅地方，因為我鍾意喺日本買做show嘅衫，當然，好多牌子香港都有，但始終日本多款好多，又比香港快，其中必掃嘅當然非川久保玲莫屬啦！不過，掃衫唔係重點，重點係呢區掃貨同時，仲有好多間gallery，就連舖入面都會忽然有個展覽，有時行吓呢啲gallery仲滿足過掃貨呀！」穿上一身VivienWestwood的Fiona畢竟是讀設計出身。<br> 由表參道以至南青山，小小的gallery真的是行幾步就碰上一兩間，當中岡本太郎紀念館是必參觀之一！<br> 生於1911年的岡本太郎是日本現代藝術史中的重要人物，以大膽誇張、色彩豐富見稱，在日本人心中有着崇高地位。作品由油畫至雕塑，以至為電影做道具等，其中1970年為大阪萬國博覽會設計的太陽之塔更是代表作之一。隱藏在南青山縱橫交錯的小街上，便有岡本太郎先生的紀念館，地方不大，本是太郎在生時的家，裏面可欣賞到他的畫室、原稿，其佈置及陳設不少是由1953年一直保留至今，若Fiona碰上那些超鮮艷又超古怪的作品，必讚︰好鬼正！</p><p>岡本太郎紀念館</p><p>地址︰東京都港區南青山6-1-19<br> 電話︰（81）3-34060801<br> 交通︰營團地下鐵銀座線表參道站徒步約8分鐘</p><p>旅遊大使</p><p>想知道Fiona更多遊日貼士或甜蜜趣事，記得7、8月click入佢嘅blog，因為暑假開始，Fiona獲榮邀為香港日本親善大使，佢會加多個有關日本吃喝玩樂的博客，定期update日本「旅事」，必click呀！<br>  http://hk.myblog.yahoo.com/fi-fi/ </p></body></html>