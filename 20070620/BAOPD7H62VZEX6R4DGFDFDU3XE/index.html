<html><header><meta charset="utf-8"><title>追車不果尋仇惡漢打司機</title></header><body><h1>追車不果尋仇惡漢打司機</h1><p>【本報訊】「我架車啱啱開行緊佢追上嚟拍打車門，我見後面有另一架小巴駛到，用手示意佢坐後面架，我冇理佢繼續開車，估唔到佢咁好火，到咗總站仲要找我晦氣！」一部專線小巴昨在慈雲山未有停車接載追車惡漢，駛至黃大仙地鐵站總站，惡乘客竟乘尾隨小巴趕到報復，拉開車門強行扯司機落車動粗，幸站長及其他司機居中調停，惡乘客憤然離去，司機受傷報警及追究。<br> 遇襲小巴司機姓馮（48歲），駕駛往來慈雲山與黃大仙地鐵站的37M專線小巴。昨晨近9時，事主駕駛小巴在慈雲山中心外毓華街上客後開車，一名年約20餘歲、約6呎高青年追車拍打車門，要求事主停車開門讓他登車。事主見尾隨另一部小巴駛至，示意對方乘坐該小巴繼續開車離去。</p><p>坐尾隨小巴趕至</p><p>當事主的小巴駛至沙田坳道黃大仙地鐵站總站落客時，該名追車男子乘坐尾隨小巴趕至，怒氣沖沖的拉開事主小巴車門，揪着他胸口強行扯出車外動粗，同時大叫，「我趕時間，你明明見到我做乜唔停車呀？」<br> 姓陳（38歲）站長以及其他司機幫忙調停，該惡漢一輪爆粗洩憤之後，悻悻然離去。<br> 「如果後面冇車嚟我一定停車開門畀佢，大家向來都係咁做啦！但見後面有架車嚟緊距離幾十米，佢坐嗰架車時間相差唔到一分幾鐘，而且我架車已經開行緊，所以冇停車畀佢，結果咁都會出事！」事主向其他司機大吐苦水時，一臉無奈。他其後發覺被惡漢扯落車時胸口遭抓損，加上車門輕微損毀決定報警追究，事後被送院檢查。</p></body></html>