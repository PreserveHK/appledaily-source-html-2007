<html><header><meta charset="utf-8"><title>名牌學位 - 左丁山</title></header><body><h1>名牌學位 - 左丁山</h1><p>英國大酒店集團洲際酒店（InterContinentalHotels）嘅亞洲公司IHGAsia行政總裁PatrickImbardelli上任一個月就辭職，理由係呢位先生申報嘅學歷與事實不符。呢位I先生在酒店界甚有名氣，在SouthernPacificHotelCorp服務多年，二○○○年，IHG收購SPH，於是I先生過檔IHG，上一個月先至升做IHG嘅執行董事。<br> 據講I先生嘅履歷表一直申報佢係澳洲維多利亞大學學士，美國名校康奈爾大學商學士及MBA，但現在查出，I先生喺呢兩間大學上過課，修讀過課程，但從未畢業得到學位。咁就奇怪嘞，I先生在酒店界多年，點解從未有人質疑佢嘅學歷，但佢一升級做董事，真相突然大白？唔通有人故意揀時間嚟放箭？<br> 本來酒店業嘅黃金學歷就係在瑞士讀酒店管理，再去康奈爾酒店學院讀埋MBA。但管理酒店最緊要係經驗，由低做起，從在廚房刨薯仔做到酒店總經理，先至叫做資歷完整。之不過，在公司層次，行政總裁講求管理效率，策略眼光，咁就講究有冇大學學位以及MBA嘞。呢位I先生大概冇學位都可以爬到最高層，最弊就係佢講到自己學歷好巴閉。<br> 一啲叻人唔使學位嘅，好似蘋果公司嘅Jobs，微軟嘅蓋茨，大導演史匹堡咁，何須讀完大學，反而大學好想頒發榮譽博士學位畀佢哋。蓋茨太太捐咗好多錢畀母校杜克大學（DukeUniversity），蓋茨好似未捐過錢畀哈佛，但哈佛頒博士學位畀蓋茨，令佢非常開心，話等咗三十年咁耐，睇嚟哈佛以後一定收到蓋茨嘅支票，美國富豪鍾意捐錢畀大學，好似Blackstone（中文名百仕通）上市，主席彼德臣（PeterPeterson）年紀在八十過外，可套現十六億美元，話明會將近九成嘅錢捐予教育與慈善。另一位創辦人StephenSchwarzman於上市後會成為大股東，擁資七十億美元，相信佢嘅母校耶魯會主動搵佢捐番多少。如Imbardelli先生者，用過康奈爾大學品牌幫助自己上位，應唔應該交番啲royalty畀康奈爾呢？</p></body></html>