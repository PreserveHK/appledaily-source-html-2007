<html><header><meta charset="utf-8"><title>新Game王：SHADOWRUN組雜牌軍<br>殺敵靠圍</title></header><body><h1>新Game王：SHADOWRUN組雜牌軍<br>殺敵靠圍</h1><p>繼《藍龍》後Xbox360太耐冇出大作，新到的《SHADOWRUN》正好餵飽一班餓game迷。咪以為佢係普通射擊遊戲，實情玩家用槍同時，亦可以魔法上陣殺敵，可謂「RainbowSix魔戒版」。而且利用XboxLive，可上網連同PC版網友組隊圍攻，最勁可以16人對峙。<br>記者︰陸俊雄</p><p>射擊加魔法爭勝</p><p>故事背景在2031年未來世界，遠古魔法消失5000年後再度出現，全球不同組織為駕馭呢股魔法力量，打生打死。玩家可選擇身為人類、精靈、矮人或巨人（勁似魔戒），再加入名為「RNA」的企業集團，或加入「闇影聯盟」游擊隊，為奪魔法主導權而戰。勝利條件可揀「敵全滅」或「奪聖物」，打低對手就會賺得一定金額購買武器、魔法或科技，在下次mission中使用。以往第一身射擊遊戲，就真係只有射擊，《SHADOWRUN》創新在加入魔法，如PRG遊戲中經常出現的急call召喚獸技術；用特殊武器或日本刀時，亦會有第三身動作出現。</p><p>跨平台連線圍攻</p><p>《SHADOWRUN》另一賣點係可連同PC版WindowVista做主機玩家，最多16人同時上網組隊對戰。此game推出咗Xbox360版和PC版，只要透過XboxLive上網服務，就可進行圍剿戰。同好多onlinegame一樣，隊友間可作私下交談，團隊又不分種族，即人類、精靈等可以共存。身為隊長更可發號施令，十足《RainbowSix》策略性擊到對手為止。最搞笑係隻game有公投，投票踢走冇料到的隊友，所以諗住「靠黐」的話，分分鐘被叮走。</p><p>冇地圖最失敗</p><p>記者率先試玩，在進入戰爭前，極度建議參與訓練模式，因為對新手來講《SHADOWRUN》絕對唔易上手，透過訓練可學懂用滑翔器飛行、用生命樹保命等。隻game最失敗係冇地圖顯示，但戰爭場地卻九曲十三彎，所以要學睇指令行到目的地。</p><p>編輯部戰隊</p><p>Profile</p><p>遊戲開發商：MicrosoftGameStudios<br> 遊戲類型：射擊<br> 遊戲語言：中、英文<br> 遊戲人數：1人（透過網絡連線最多16人對戰）<br> 售價：$299</p></body></html>