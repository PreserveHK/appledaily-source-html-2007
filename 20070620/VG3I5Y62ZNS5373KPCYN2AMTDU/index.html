<html><header><meta charset="utf-8"><title>官司了結氣未消<br>馮仁昭四圍超：向太、栢芝庭外和解 - 馮仁昭</title></header><body><h1>官司了結氣未消<br>馮仁昭四圍超：向太、栢芝庭外和解 - 馮仁昭</h1><p>張栢芝早排入稟高院控告中國星老闆向華強太太陳嵐旗下嘅經理人公司違約，要求追討1,588萬元。</p><p>囝囝踢爆好事</p><p>呢單官司梗係激到向太好嬲，因為當初冇中國星嘅支持，栢芝冇可能有今日，但𠵱家佢對向太完全唔留情面，向太係好激心，不過經過中間人勸喻後，聽聞栢芝終於同向太達成和解協議，雙方唔會再互告對方喇！馮仁昭噚日問過中國星發言人李小姐，佢話：「過兩日自然有一個皆大歡喜嘅聲明發畀大家，到時大家就知乜事啦！」<br> 另外，向太陳嵐同阿仔向佐前晚到金鐘出席微笑行動晚會，馮仁昭都有問向佐知唔知媽咪同栢芝好番未？向佐話：「冇事啦，佢哋私底下冇事㗎啦，媽咪都冇咁嬲嘞。」轉頭再問向太，點知佢仍然好火，一聽大家同佢講話已經同栢芝好番，即刻反問：「邊個話嘅？」話佢知係囝囝講嘅，向太就話：「佢點知？遲啲我會開記者會講呢件事。」咁係咪會等栢芝生咗先開呢？話晒驚大肚婆動親胎氣嘛，向太話：「𠵱家邊個激氣呀？總之遲啲有嘢宣佈啦，會係一個對雙方面都有好消息嘅公佈！」睇嚟佢哋真係和解咗喎！<br> 除此之外，栢芝喺8月2日上映嘅動畫《五星級大鼠》（Ratatouille）中聲演好有大志嘅女廚師歌麗，都幾有噱頭。&#13;</p></body></html>