<html><header><meta charset="utf-8"><title>天后鬥唱經典情歌<br>網上搜奇：網友讚光妹踩美嘉</title></header><body><h1>天后鬥唱經典情歌<br>網上搜奇：網友讚光妹踩美嘉</h1><p>日本傳奇男歌手尾崎豐雖然去世多年，但佢首經典情歌《ILOVEYOU》依然迷倒無數歌迷。阿Net記得除咗我哋嘅郭富城首《到底有誰能夠告訴我》嘅旋律係抄呢首歌外，原來日本歌姬宇多田光、新人王絢香同型女中島美嘉都喺唔同場合翻唱過呢首名曲。近日喺香港討論區度，板主smallmanz就搵嚟三個唔同版本，吸引咗唔少網友留言，討論邊個版本最好聽。<br> 據阿Net所知，光妹條片係佢00年開演唱會時唱嘅；絢香版本就係今年3月，佢喺音樂節目《MUSICFAIR21》時現場演唱；至於美嘉版本就直情收錄喺佢張細碟《看不見的星星》度。</p><p>唱得投入</p><p>唔少網友睇過條片後，大讚光妹同絢香嘅現場演繹充份展示佢哋嘅唱功，尤其光妹唱得好有感情。網友AYUPAN話：「我覺得hikki（宇多田光）同埋ayaka（絢香）聲底較厚，效果好實。mika（中島美嘉）比較柔情，但比較弱咁。」其實美嘉改咗首歌嘅編曲，所以唔少網友覺得唔習慣。阿Net都覺得光妹唱得最投入，美嘉版本感覺新鮮，反而絢香太賣弄唱功。不過人人口味唔同，大家不妨自己聽真啲。<br> <br> 網友論《ILOVEYOU》<br> 網址： http://www2.discuss.com.hk/viewthread.php?tid=4453259&amp;extra=page%3D1 <br> 宇多田光版本<br> 網址： http://www.podlook.com/item/1181539 <br> 絢香版本<br> 網址： http://youtube.com/watch?v=emexRyjytNA&amp;mode=related&amp;search= <br> 中島美嘉版本<br> 網址： http://youtube.com/watch?v=YjW_jkBwsaU <br> 版主：阿Net<br> 本欄逢周一至五刊出</p></body></html>