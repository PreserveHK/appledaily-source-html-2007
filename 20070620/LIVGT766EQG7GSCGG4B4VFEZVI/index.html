<html><header><meta charset="utf-8"><title>國際網絡：蛇王損失勁過罷工21倍</title></header><body><h1>國際網絡：蛇王損失勁過罷工21倍</h1><p>大部份打工仔都敬業樂業，不過樹大始終有枯枝，澳洲就有研究發現，去年當地每5個打工仔，就有1個曾經詐病，每日平均有2.7%上班族用呢個藉口蛇王，對工商界造成嘅損失，比罷工仲多21倍。</p><p>做到悶詐病唔返工</p><p>ManagementBlog引文話，澳洲打工仔詐病曠工，其中一個原因係做到悶，尤其係從事旅遊、接待同零售業嘅員工，年輕一輩會較多詐病。個Blog又話，每逢澳洲喺11月舉行馬壇盛事「墨爾本盃」翌日，正係打工仔詐病唔返工嘅熱門日子。<br> 澳洲人事管理顧問公司Onetest訪問咗5000個打工仔，綜合咗幾個詐病理由，包括不滿老闆、處理家中雜務、照顧細路或者老人家、未能如期完成公司交託嘅任務，同壓力太大等；最離奇嘅原因，竟然有人話係公司「欠咗佢」。<br> Onetest向公司教路話，有幾招可降低員工詐病意圖：（1）改善工作環境，例如向員工提供足夠資源；（2）畀員工知道公司會嚴厲對付詐病嘅人，包括管理層在內；（3）人工要合理，否則一啲員工會詐病當作為「補償」；（4）引入彈性安排，令員工毋須曠工去照顧家中老幼；（5）獎勵少告病假嘅員工。</p></body></html>