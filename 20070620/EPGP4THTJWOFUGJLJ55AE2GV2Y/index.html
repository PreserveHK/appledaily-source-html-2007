<html><header><meta charset="utf-8"><title>羅樂林、元華鬥氣孖寶拳腳分勝負</title></header><body><h1>羅樂林、元華鬥氣孖寶拳腳分勝負</h1><p>無綫新劇《緣來自有機》以環保為題，兩個不同背景的家庭發生一連串的事，最得意、最搞鬼的角色莫過於兩個鬥氣活寶貝，飾演葉長發的元華和飾演蔡積喜的羅樂林，兩老在劇入面樣樣鬥一番，無論捉賊、煮飯、種菜或洗衫，都要一較高下，戲外的他們，日前分別戴上拳套和耍雙截棍，由文鬥變武鬥，令人啼笑皆非。</p><p>元華在劇集《緣來自有機》中飾演葉長發，是一個中產家庭的老頭子，一生人為兒為女，照顧全家上下，可惜沒有人明白他，一個人返鄉下避靜，當這個孤獨老人遇上另一個認叻的老竇羅樂林，一場認叻大鬥法一觸即發，華哥說：「我一個人返到鄉下住，隔籬就係羅樂林一家，佢好鍾意認叻，去親佢屋企食飯佢都畀說話我聽。記得有一次捉賊，佢又喺度認叻，點知搞出個大頭佛，之後仲郁手郁腳，搞到大家發生推撞，不過佢喺劇入面都係得把口，兩個男人鬥來鬥去都幾搞笑。」</p><p>大俠愛入廚</p><p>《緣》劇上周平均收視猶勝《學警雄心》，這個劇集要帶出環保意識，華哥說：「其實香港推行環保已經好遲，其他好多地方一早已經有環保，有好多政策同措拖配合，加拿大分類垃圾點只三個桶，內地好多地方亦已經做緊，香港真係要加把勁。」<br> 羅樂林飾演的蔡積喜，有一個環保開心的家庭，一家人嚮往鄉村生活，最鍾意就是花草樹木，本來過着風平浪靜的生活，不過，葉長發的出現，從此令到蔡積喜心情起伏不定，羅樂林說：「我哋兩個成日拗頸，大家年紀有番咁上下，咪包拗頸，好少嘢都鬥一餐，好似頭頂頭鬥唔眨眼，我就蠱惑啲，突然拍一吓手掌，然後話自己拍蚊，咁都鬥，係咪大細路。」<br> 現實中的羅樂林，不是固執又小器的男人，而是入得廚房又思想開放的好男人、好爸爸。羅樂林說：「我入廚都幾十年，大鑊飯、小炒都難唔到我，我最鍾意親力親為，就算煮公仔麵我都唔會叫工人煮，我覺得自己煮係最好食，冇人煮得啱我心水。」</p><p>女大女世界</p><p>至於子女的感情事，羅樂林說：「唔到我理，後生唔可以用以前嗰套教，唔知佢想點，唔好話後生，老一輩都係咁唔正常，7、80歲都攞刀斬人，所以人生冇得計，好難清醒，清醒嗰個就係神。」其女兒羅苡芝跟趙世曾的兒子趙式浩拍拖，羅樂林說：「我唔會理佢係邊個，係我個女自己揀，最緊要係自己開心。」<br> 採訪：楊潔雯　攝影：仇志德</p><p>人物誌：李小龍替身</p><p>現年56歲、元家班出身的元華，原名容志，七小福之一，師承于占元。元華曾於72年電影《精武門》中與李小龍對打，更先後在《精武門》和《龍爭虎鬥》中擔任對方的替身。元華拍了多齣喜劇，在周星馳的影片中經常見到他的身影。元華後來加入無綫，拍攝劇集包括《男人四十打功夫》、《茶是故鄉濃》及《天機算》等，演技備受肯定。前年更憑電影《功夫》奪得第24屆香港電影金像獎及第10屆金紫荊獎最佳男配角。<br> </p><p>人物誌：第一代楊過</p><p>羅樂林70年代加入佳藝電視，76年在佳藝電視演出電視劇《神鵰俠侶》，是第一代楊過。後來加入麗的電視，拍攝多齣膾炙人口的電視劇。90年轉投無綫電視，以演技精湛見稱，演繹的角色忠奸得宜，代表作包括在《大時代》中扮演炒股票致精神失常的「股神」葉天、《笑傲江湖》中飾演任我行、《突圍行動》中飾演童展鵬等。羅樂林與前妻育有兩名女兒，離婚後於82年與同為電視藝員的陳寶儀結婚，陳寶儀替羅樂林誕下女兒羅苡芝。</p></body></html>