<html><header><meta charset="utf-8"><title>股場放大鏡：炒回歸A股中油香港最抵博 - 歐陽風</title></header><body><h1>股場放大鏡：炒回歸A股中油香港最抵博 - 歐陽風</h1><p>呢個星期推高恒指同H指嘅主力股份，除五行三保之外，應數中移動（941）同埋中石油（857），而呢兩隻市值咁大嘅股份，都係主要炒回歸A股，前者據通訊社報道，最快下個月在國內發行A股集資800億元，雖然將創下國內IPO融資紀錄，但係只佔中移動現市值16000億嘅僅僅5%。<br> 中石油更快落實，噚日已發出通告，「欣然宣佈」待股東會通過後會正式申請發行A股。通告話計劃發行不多於40億股，以噚日收市價11.74元計，涉資約470億元，佔H股現市值約18%。以國內股市規模，好易食得晒以上IPO，相信未來一段時間，市場焦點將會係IPO熱潮。<br> 亦都可以肯定，炒回歸A股係呢排最好炒嘅概念。據報載，中證監對境外紅籌企業回歸A股市場設立門檻，初步為在港上市交易1年以上、市值不低於200億元及最近3個會計年度累計純利不低於20億元。<br> 符合市值要求的大都已符合盈利要求，上埋幾隻大嘢如中海油（883）同網通（906）後，再數落去，係時候炒定華創（291）、招商局國際（144）及中油香港（135）等中游分子。當中又以中油香港最抵博，外資行報告早排紛紛講佢股價未能反映應有價值，再係咁私有化都有之，發A股時睇怕應該有人會識貨炒番起佢。</p><p>中國食品跌得過份</p><p>講開紅籌股，原稱中糧國際嘅中國食品（506）自分拆中糧控股（606）後幾乎只跌不升，以除淨後合理價6.2元計，去到噚日收市4.8元已跌去22%，同期紅籌國企各有各升，而且同期國內食品價格漲價，照計無理由股價跌得咁緊要，估計為收取中糧控股派送嘅基金，都應沽得七七八八，現位買有相當高嘅值博率。</p></body></html>