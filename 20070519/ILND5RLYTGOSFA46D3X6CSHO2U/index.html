<html><header><meta charset="utf-8"><title>夢工場大蜜蜂似足港星<br>環球片場：肥谷、肥姐掀糖廠風暴</title></header><body><h1>夢工場大蜜蜂似足港星<br>環球片場：肥谷、肥姐掀糖廠風暴</h1><p>動畫電影發展至今，好多動物都做過主角，要搵新題材真係唔容易。夢工場今年11月會推出一套以小蜜蜂做主角嘅3D動畫電影《BeeMovie》，預告片仲啱啱曝光㖭，故事雖然唔算好驚喜，但阿Net發現片中好多角色嘅樣貌，竟然同香港藝人、名人好相似！<br> 《BeeMovie》由謝利宋飛（JerrySeinfeld）、基斯洛克（ChrisRock）同雲妮絲惠嘉（ReneeZellweger）等巨星配音，內容講述由謝利配音嘅蜜蜂仔Barry完成大學課程後，喺一間專門製造蜂蜜嘅大機構做嘢，但有次佢喺街度發現原來人類猛食佢哋用嚟維生嘅蜜糖，所以打算從法律途徑告人類，其間發生連串鬧劇。</p><p>眼鏡款一樣</p><p>喺預告片中，阿Net發現飾演Barry爸爸呢隻口水多過茶嘅肥蜜蜂，無論身形同樣貌都似足谷德昭；Barry媽媽就同肥姐沈殿霞一模一樣，仲戴埋肥姐個招牌眼鏡㖭。至於Barry嘅瘦削蜜蜂工友居然同陶傑好似倒模咁。唔知套戲喺香港搵配音演員時，又會唔會考慮搵番佢哋呢？<br> 《BeeMovie》預告片<br> 網址： http://www.cinemablend.com/video/previews/Bee-Movie-1895.html <br> 版主：阿Net<br> 本欄逢周一至六刊出</p></body></html>