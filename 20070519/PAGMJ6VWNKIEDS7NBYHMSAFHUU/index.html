<html><header><meta charset="utf-8"><title>無神論：爭5連勝博打歐協　維記拆硬「坦」克 - 蘋果波神</title></header><body><h1>無神論：爭5連勝博打歐協　維記拆硬「坦」克 - 蘋果波神</h1><p>個人不信長路有盡時，呢個只係賭場叠碼仔𠱁人落注嘅伎倆，事實上莊閒都冇可能知道條攤路幾時會斷，用呢個道理去賭波更不大可能；就正如踢「盃賽決賽必博下盤」，「平手盤一定買主場」，如果你單靠這類似是而非嘅理論，長賭單邊博微利，小弟絕不反對，但似乎失去足球博彩嘅樂趣，不如賭馬仲好玩刺激。</p><p>桑坦德剩施積難頂天</p><p>足始終要結合陣容、狀態同戰意多面睇，再了解莊家開盤策略及賠率；好似今屆季初表現極盡失望，兼且有降班危機嘅維拉利爾，在人腳及士氣重拾正軌後，自上月尾打敗巴塞後氣勢轉盛。其實這只是引證大部份球隊都有高低潮，長線在讓球盤路上，每隊應該是有40-60%嘅贏盤率而已（莊家抽水都夠食）。<br> 既然黃色潛艇正處升浪，大家就不用理會長路有盡時。講吓軍情，近4仗全勝，距離前6位歐協盃資格只有4分嘅維軍（未計上周六賽果），餘下4仗戰意不成疑問；班波復蘇，同前阿仙奴球員、今屆雲格放走佢屬一大敗筆嘅中場皮利斯近期回起好有關係，據西甲專家牽牛兄講，曾為阿仙奴立下不少汗馬功勞嘅皮利斯，同隊友馬高斯加西亞雙翼齊飛，前鋒科蘭唔愁冇波入；桑坦德今季靠晒一高一矮前鋒組合，可惜梅里廸斯上仗對馬略卡領紅停賽，中鋒施積冇晒支援，攻力大減。睇嚟呢個1.75倍W，真係手慢都買唔到。<br> 其餘賽事只值小注怡情，日本波水手主場穩贏上仗無故大勝嘅FC東京，串鴨巴甸贏格流奪足協盃參賽席位；另一注博大霧，波圖狂炒艾維斯封王。</p><p>重心出擊</p><p>讓球<br> 維拉利爾W<br> <br> 蘋果波神<br> 狂迷英國波，尊崇雲格；成與敗，視乎你是否找到真快樂！</p></body></html>