<html><header><meta charset="utf-8"><title>FollowMe：永嘉彈彈彈 - 高彰坡</title></header><body><h1>FollowMe：永嘉彈彈彈 - 高彰坡</h1><p>1）今周推介，正選永嘉集團（3322），副選佑威（627）。<br> 先由上周五掛牌的互太紡織（1382）講起。互太招股價5.35元，收5.26元，略為潛水。互太以13.7倍PE招股，市場覺得如此PE略高，醒目錢先走去搞影子股魏橋紡織（2698），結果魏橋由較低PE炒起，3月到現在，股價由10元升至上周最高18.60元，升幅86%。<br> 今周有機會炒影子股發財，就是敲永嘉。<br> 百麗國際（1880）招股，反應熱到爆炸，凍資4,300億元，盡破紀錄，周三掛牌，勢必哄動，掛牌價可能較招股價高逾6成，預測PE達50倍。</p><p>PE唔夠百麗兩成</p><p>百麗賣女裝鞋為主，亦有賣運動服飾。永嘉主業係產銷運動服飾，亦有零售，呢部份業務概念，同百麗相同，但預測PE9.5倍，只係百麗唔夠兩成，正係豆腐渣價錢，燒鵝髀味道。<br> 另1隻同運動服飾有關嘅股票係李寧（2331），早前又係熱到爆燈，最高價18.12元，較3年前2.15元招股價狂飆743%。現價雖已回落到15.56元，預測PE仍達40倍。<br> 永嘉拍埋去李寧，PE亦只及其24%。<br> 百麗掛牌，永嘉除了因為炒影子概念而有機會彈彈彈之外，中線以上投資，諗得過嘅因素有：<br> 一、奧運概念吸引。奧運明年8月舉行，按以往慣例，奧運舉行前1年幾，產品同奧運有關嘅股票，例牌精神爽利。永嘉身兼名牌服飾OEM生產與分銷商，兩頭賺。<br> 二、名牌客戶夠長情。永嘉名牌大客有adidas、Umbro、Reebok同Diadora。最近獲Umbro再續約，擁有嘅大中華分銷權獲延長至2020年，大把世界。</p><p>睇15倍PE見5.15元</p><p>三、早前誇張式跌勢告一段落。永嘉上月11日派成績表後，由4.98元散落去，喺3.20元上下浮沉已逾1個月，投降貨消化完畢。大行亦開始畀番高一啲嘅評價，例如荷銀最新維持買入評級，目標價4.40元。唯高達較為保守，亦都有3.60元，起碼確認現處偏低落後水平。<br> 四、大摩將永嘉列入MSCI香港小型股指數，一旦有基金揸到要披露水平，跟住而來嘅走勢就係嘭嘭聲。<br> 永嘉07年預測每股盈利0.343元，綜合各點，目標PE訂在15倍合理，股價可見5.15元，較上市後高位5.64元仍低9%。<br> 高彰坡</p></body></html>