<html><header><meta charset="utf-8"><title>商台好料：車路士小勝捧盃格 - 周鵬</title></header><body><h1>商台好料：車路士小勝捧盃格 - 周鵬</h1><p>期待已久嘅足總盃決賽，今晚終於上演了！大家唔好以為我係期待車路士對曼聯呢個戲碼。睇咗咁多年，慣晒啦，完全無新意，我最期望嘅係重建後嘅溫布萊球場，呢個6星級球場，完全係當今最超級嘅球場，希望見證一下全場爆滿有幾好氣氛！<br> 講番場波，我再一次申報利益，我係車路士球迷，我絕對認為車路士可以贏曼聯！大家要記住，曼聯攞聯賽冠軍，並唔係「紅魔」擊敗「車仔」而奪冠！今季主客兩場波，大家都係打成平手！近3季聯賽，「車仔」對住曼聯係3勝2和1負。</p><p>講到近況，兩隊嘅後防同樣面對空前壓力，先講「車仔」，卡華奴受傷，得番泰利，我有啲擔心。不過，曼聯條邊線仲慘，加利尼維利受傷，只要「車仔」派祖高爾同艾殊利高爾上陣，曼聯右面後防我諗未必頂得住；至於中間，我覺得曼聯會佔優，林柏特無態，卡域克同史高斯狀態OK！我諗呢場波都係悶戰一場，仲要係入球「細」。最終，「車仔」把握一個機會，小勝「紅魔」！<br> <br> 周鵬<br> 商業1台《球迷集中贏》主持<br> 電郵：elendchow@yahoo.com.hk</p></body></html>