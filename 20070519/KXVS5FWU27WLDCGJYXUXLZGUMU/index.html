<html><header><meta charset="utf-8"><title>數碼達人：國產PDA手機<br>巨芒．雙卡唔使$1,000</title></header><body><h1>數碼達人：國產PDA手機<br>巨芒．雙卡唔使$1,000</h1><p>香港人買手機不成文必選來路貨！叫佢試部國產機？當正人哋係「攞你命3000」甚或「喼神」咁低科技！最近先達返咗批國產「PDA」手機；巨芒夠大，喇叭聲勁坼得，仲可以插雙SIM卡同時Standby……真係勁到好多老牌PDA手機都未玩到；最緊要價錢平到$1,000唔使有交易，好抵玩啫！<br><br>文：韋斯　攝影：楊錦文<br>Model：Maggie</p><p>功能作大　要驗明正身</p><p>話說回來，當你入去揀「PDAPhone」始終謹慎為上，如配件是否齊全、影相聽歌有冇問題等，一定要試真啲、試耐啲，皆因「國產PDA」同「來路PDA」係兩回事，事關「國產PDA」採用自家作業系統，不設開放式平台，又唔可以安裝Software，買後想好似O2咁玩軟件功能增值，絕對冇可能！<br> 另外買之前亦要問清楚係咪支援繁、簡體中文顯示及輸入；最後一樣要留意，就係相機像素是否如盒內所列明一樣？經查證發現，原來有部份「國產PDA」只具備30萬像素，卻訛稱130萬或更高像素。都係嗰句：「買平嘢一定要睇清楚！」</p><p>Maggie模特兒</p><p>「我鍾意寫SMS，最好個芒又大又靚；買機之前我仲要問清楚係咪支援繁體中文顯示，假如睇唔到繁體SMS，用嚟都冇意思啦！」</p><p>阿豪手機Sales</p><p>「我最撐雙SIM雙待機；往返大陸固然方便，我通常袋住兩個或以上冧巴，一部機搞掂就最好；至於銷路方面當然以中港客比例較多。」</p><p>Winnie學生</p><p>「一直未用過PDA手機，除咗因為價錢貴，仲因為Size太大；但眼見有幾款國產PDAPhone細部又的骰，下次換機會考慮吓。」</p><p>3.5"芒×Keypad傾寫順暢</p><p>如果玩慣O2、Dopod等大牌PDAPhone，大概認為標準屏幕只有2.8"，十有八九係咁，好合理！之但係「國產PDA」就零舍誇張，「正常」啲已經高達3"，「最強」嗰款更達到3.5"，還配備Keypad方便你打電話，諗得好周到！</p><p>A380　外置天線聽FM</p><p>剛才講緊3.5"闊嗰部手機就係佢喇！巨芒唔係A380唯一強項，機身右側，用來插Stylus嘅位置，已經俾外置天線所取代，只可惜佢提供FM收音機，而唔係TV功能；好彩機身支援T-Flash，有時間抄幾齣電影落卡睇，效果應該唔錯。</p><p>Profile：GSM雙頻、3.5"芒、FM外置天線、130萬像素前後雙鏡頭<br> 語言：繁簡中、英文</p><p>CECTA1000　備用30日</p><p>屏幕一樣達到3"咁大，屬「標準」以上。多媒體功能較厲害，配置200萬像素相機，影完仲可用Bluetooth掟去其他電腦及AV媒體；更令人驚訝係電池容量，竟高達3000mAh，唔傾淨備用時間理論上有30日，唔通想挑戰Philips「長氣王」寶座？</p><p>Profile：GSM雙頻、3"芒、雙SIM卡槽、200萬像素前後雙鏡頭、藍芽<br> 語言：簡體中、英文</p><p>N83　QVGA畫芒配4喇叭</p><p>機身比A1000長咗少少，不過屏幕闊度亦有3"，呢部機主力Sell靚畫質，皆因其屏幕解像度達到QVGA嘅級數（320×240），Pixels密咗，睇相、睇戲嗰陣，影像自然就更滑溜啦；另外機背仲設有4隻巨型喇叭，聽歌嗰時，包保音響嘈到坼天！</p><p>Profile：GSM雙頻、3"QVGA芒、4隻立體聲喇叭、200萬像素相機<br> 語言：繁簡中、英文</p><p>靚聲×Slim<br>女性Dream機</p><p>第二類「國產PDAPhone」特點係屏幕細小、體積Slim咗，亦不設數字Keypad，玩功能打電話一味靠支Stylus操作，就算有啲分唇被削弱，但換來外觀靚番晒，兼保留一囗TouchScreen玩法，賣相幾適合女性玩家。</p><p>CECT830扮韓流熱感</p><p>SAMSUNG、LG相繼推出熱感功能，純粹利用人體熱力㩒掣，夠晒型！呢次「國產PDA」有樣學樣，CECT830機殼採用白色、玩熱感，好韓流Feel；Stylus更採用外置設計，平時當一件手機繩裝飾，幾鬼馬！</p><p>Profile：GSM雙頻、26萬色芒、熱感操作鍵、130萬像素相機、音樂播放器<br> 語言：繁簡中、英文</p><p>G12　仿真皮防止跣手</p><p>驟眼一睇，唔講仲以為部手機入咗落皮套，其實佢本來就係機殼！功能真係冇乜好講，只有130萬像素相機叫見得人；不過佢個「真膠仿皮」機身，手感相當舒服，假若你手汗多，佢有防跣功效，相當實際㗎！</p><p>Profile：GSM雙頻、26萬色芒、130萬像素相機、仿真皮外殼、音樂播放器<br> 語言：繁簡中、英文</p><p>G11　纖薄型300萬像素</p><p>有啲似周杰倫代言嗰款摩記E6，咪睇佢機身小巧又纖薄，原來屏幕都有2.8"，用PDA分唇亦難唔到佢；佢最強係配備300萬像素相機，還具備TV-Out，可經AV線將影像傳送到電視上播放，多媒體功能認真巴閉！</p><p>Profile：GSM雙頻、26萬色芒、300萬像素相機、TV-out、3DSound<br> 語言：繁簡中、英文</p><p>雙SIM×雙待<br>中港兩地走</p><p>喺香港搵一部插雙SIM卡PDA手機，除非水貨「世界風」，否則都咪使旨意！但國產「PDA」手機就唔同，閒閒哋已搵到以下玩雙SIM手機，佢唔止可以放入兩張GSM卡，更可於同一時間Standby，勁方便中港兩地走嘅人士。</p><p>O3818　雙卡快查專鍵</p><p>咪睇佢極平凡嘅直身造型，其實支援TouchScreen操作，而Keypad設計亦叫特別。「1」及「2」按鍵代表兩張唔同SIM卡，只要你㩒個掣即可睇晒該SIM卡上嘅聯絡人資料以及SMS內容，返大陸過關仲唔使轉卡㖭！</p><p>Profile：GSM雙頻、26萬色芒、130萬像素相機、雙卡雙待、換SIM快捷鍵<br> 語言：繁簡中、英文</p><p>C600　3D音效靚聲</p><p>此機極注重多媒體功能，機背支援200萬像素相機，同時亦配備3D音效，可謂歌影兼備；屏幕下端有一列音樂專用掣，播歌、選曲唔使下下入Menu，而且亦支援T-Flash記憶卡。</p><p>Profile：GSM雙頻、26萬色芒、200萬像素相機、雙卡雙待、T-Flash、3D喇叭<br> 語言：繁簡中、英文</p><p>V318　立體歌影雙棲</p><p>強調SuperMultimedia功能，諸如MP3歌曲、MPEG4影片絕對難唔到佢，另設有Shortcut專用鍵，勁方便！V318屏幕相對同類國產機稍光，睇電影適合。</p><p>Profile：GSM雙頻、26萬色芒、130萬像素相機、雙卡雙待、音樂專掣、MP3及MPEG4播放器<br> 語言：簡體中、英文</p><p>（a）樂駿（23806098）<br> （b）T-OneMobile（26289090）</p></body></html>