<html><header><meta charset="utf-8"><title>10大𡃁仔𡃁妹情色疑惑：<br>飲精有益？最怕有毒</title></header><body><h1>10大𡃁仔𡃁妹情色疑惑：<br>飲精有益？最怕有毒</h1><p>最近有大學生話要探討性問題，搞到滿城風雨。講真，性問題真係好有探討嘅必要，收埋收埋，一知半解亂咁嚟，仲更加易出事。點都好，教育幾時都要趁早。今日就由中學生做起，先幫佢哋拆解10大性疑惑。有正確知識先至有正確態度，入到大學就更加醒！<br><br>記者︰劉昱蘭　攝影︰譚盈傑<br>Model︰Zue、威（IG綜藝社群）<br>鳴謝︰關嘉美醫生</p><p>我哋都好想探討<br>Mandy（17歲）</p><p>精子有維他命C㗎！</p><p>Windy（19歲）</p><p>仲有書話1茶匙就有5個卡路里！</p><p>細佬（18歲）</p><p>啲人成日講谷精上腦，我就唔信！
</p><p>阿翟（19歲）</p><p>男仔有無G點㗎？</p><p>細妹（19歲）</p><p>食咗春藥有乜解救？</p><p>袁少（18歲）</p><p>我想知自瀆會唔會傷身。</p><p>Top1　飲精液好養顏？</p><p>精液營養豐富，多飲有益，呢個睇法好普遍，肯定係情色初哥的頭號疑問。</p><p>醫生話︰可能有病毒！</p><p>當食物咁睇，精子的確有營養，主要係蛋白質，加埋糖份、水份、磷、鋅等，飲咗落肚，身體唔會同你分營養來源，只要係營養佢就照吸收。但唔好真係以為多飲有益，處男都唔係100%亁淨，有乜病毒你未必知，直接吞落肚都係你蝕底。</p><p>Top2　用衞生棉條會破處？</p><p>破處，絕對係人生大事，咁破法咪好唔抵？咁重要，一定要搞清楚。</p><p>醫生話︰亂隊會破處</p><p>如果你係處女，唔啱手勢又大力亂隊，就真係會破處。處女想用就要搵醫生教，只要識用就唔會有問題。因為處女膜並非密不透風，而且有彈性，所以只要將棉條放啱位置，處女膜根本唔會因用棉條而穿。</p><p>Top3　自己下面短過人？
</p><p>唔少男仔喺成長過程中都有過咁嘅疑問，話晒係子孫根，唔緊張就假！</p><p>醫生話︰大小無關功能</p><p>香港真係無正式研究做過男士陰莖嘅長度，所以都好難講點先算係短過人，但長度絕對同你手掌幾長個鼻幾大等等完全無關。咪介意長度，大小唔影響功能，結構正常如廁直線進行，已經幸福過好多人。</p><p>Top4　沖熱水涼、蹺腳、電話放褲袋會殺精？<br>醫生話：精子會熱死</p><p>精子係要低溫生存，假如你晚晚沖涼都校到好熱先舒服嘅話，真係會有影響。至於蹺腳，除非你Keep住日日蹺10幾20個鐘，先會令睾丸升溫而有影響。另外電話輻射係咪咁得人驚就未有實質數據，真係唔放心就買條電話繩喇。</p><p>Top5　食蒜頭陰部有陣味？<br>醫生話：不足為奇&#13;</p><p>唔好睇到陰道咁神秘，食得太多辛辣同刺激性嘅食物，口氣、汗味、尿味都會有影響，陰道都係身體其中一部份，同樣有影響亦不足為奇，但係適量咁食係絕無問題，可以放心。</p><p>Top6　經常自瀆精盡人亡？<br>醫生話︰想做就做冇問題&#13;</p><p>其實自瀆都係解決性需要嘅一種正常方式，只要唔影響日常生活，其實問題不大。而且精子會不斷更新，70幾歲都可以生仔，身體健康性功能自然保持正常。</p><p>Top7　「咖喱雞」因爆血管？<br>醫生話︰爆都冇有怕</p><p>絕對無錯，「咖喱雞」出現係因為爆血管，不過唔使擔心，只係爆微絲血管。咀得肉緊或者忍唔住咬咗啖，就可能會爆微絲血管，打排球打得激都會爆，所以「咖喱雞」都只係一啲瘀傷。</p><p>Top8　G點喺邊度？<br>醫生話︰可以喺身體任何部份</p><p>G點係由一名法國婦產科醫生Grafenberg發現，所以取其名的第一個字母命名，其實係指女性最敏感嘅地帶，不過G點絕對唔係淨係喺下體，真係有人嘅G點喺嘴唇或者手仔。男仔都有G點，不過男仔易衝動，女仔就比較難，所以特別有個名稱畀女士嘅特別敏感部位。</p><p>Top9　男人天生鹹濕過女人？<br>醫生話︰男人較易衝動</p><p>其中一個引起性慾嘅原因，係同雄性荷爾蒙嘅水平有關，男人之所以為男人，當然係因為佢雄性荷爾蒙多過女性，所以男人的確比較容易衝動。</p><p>Top10　朱古力食High人？<br>醫生話︰冇直接關係</p><p>除咗藥物，食物同性慾嘅關係其實好間接，只係的確有啲食物易令人情緒開心，咁心情好，就放開懷抱，ReadyForSex啫，你估係春藥咩。如果食咗春藥就真係聖女貞德都無得救，所以要帶眼識人喇。</p></body></html>