<html><header><meta charset="utf-8"><title>無神論：捧紅鑽上盤　踩冧名古屋 - 蘋果波神</title></header><body><h1>無神論：捧紅鑽上盤　踩冧名古屋 - 蘋果波神</h1><p>上周用回自己今屆主打聯賽英冠作重心出擊，共錄得4,000多元盈餘，目前個人信心正處於今屆高位，希望在季尾再接再厲，幫到睇本欄嘅擁躉食尾糊；今次冇乜英國波秩序，轉口味主攻日本波，捧班霸紅鑽上盤。</p><p>由上周起貼英冠4連勝，令筆者深信貼重心波有兩大要點，一：當然係要對該聯賽有唔少認識；二：要排除主觀，我之前講過邊隊趕到尾班車升上英超我毫不在乎，最重要你我荷包腫漲，加埋申請咗無記收費台，話晒今屆睇過唔少英冠賽事，點都有啲頭緒；唔係好似百足咁多爪嘅另一收費台大忙人主持，一味講死數據、兼睇怕不知英冠聯為何物，就周中叫人捧打比郡上盤作重心咁搞笑。貼波冇人要求必中，最重要係有誠意呀！<br> 講番貼士，連和4場嘅浦和紅鑽今屆的確冇上屆咁sharp，但講球員嘅質素同經驗喺日本仲係「冧巴溫」，季尾都肯定坐三望一格。聽日本通青蛙仔講，右大腿受傷嘅田中鬪莉王今仗仲未必出得；但我信紅鑽嘅攻力，華盛頓同邦廸都好「弗」，只要中路小野伸二同埋左右嘅相馬崇人同山田暢久餵到波畀佢哋兩個，應該破到名古屋八鯨大門。紅鑽作客少讓平/半兼高水，今場捧上盤頂多輸半個。</p><p>漢堡亞琛鬥「大」</p><p>德甲煞科，多支名牌球隊讓得太多，不如捧吓漢堡同亞琛鬥攻開大，漢堡護級成功後，近3場主場僅得1分，今對亞琛唔主攻博贏波謝幕就假嘞；而亞琛防守力喺德甲最差，33場失咗成66球，試問點頂呀？一於要入球「大」。<br> 另外，黑池喺今日嘅英甲升班附加賽次回合迎戰奧咸時，應該可以順利勝出。8連勝嘅黑池無論實力同埋近況都喺奧咸之上，而且奧咸正選門將樸基亞高美上仗勇戰受傷，要由副選拜尼把關，都幾難唔輸多場。</p><p>重心出擊</p><p>讓球<br> 浦和紅鑽（上）<br> <br> 蘋果波神<br> 狂迷英國波，尊崇雲格；成與敗，視乎你是否找到真快樂！</p></body></html>