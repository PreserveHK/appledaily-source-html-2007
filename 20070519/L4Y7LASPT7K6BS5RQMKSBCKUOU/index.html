<html><header><meta charset="utf-8"><title>八卦風：<br>LotusEliseS　會展初現身</title></header><body><h1>八卦風：<br>LotusEliseS　會展初現身</h1><p>話說上星期五，喺晏晝最曬最熱嗰段時間，自己一個人走咗落去灣仔告士打道，睇吓各大Showroom有無咩新車出現嗰陣；哈，點知發覺喺Subaru陳列室隔籬，有個舖位貼咗張Poster，上面寫住「汽車陳列室快將開幕」嘅字眼。睇完之後喺度諗，究竟邊間車行代理咁醒目，揀咗呢個咁大兼咁正嘅舖位呢？及後周圍不停打電話收風，先知道原來係一間來自歐洲品牌嘅汽車代理租用咗，而且仲要係細舖搬大舖嗰隻㖭！不過，係邊間代理就唔方便講住，遲啲等佢哋啲嘢搞得七七八八之後，到時再同大家揭盅。<br>「巡視業務」之後，就行咗去會展新翼諗住攞車走，點知經過Hall1C嗰陣，就見到「人頭馬」車行喺度擺咗個Carshow，除咗Show晒佢哋旗下嘅車款之外，就連最新款LotusEliseS跑車都喺度喎！部車個Look同佢兄弟EliseR好相似，一樣都係咁型咁Sporty，而引擎亦係嗰台可以輸出136匹馬力嘅1.8公升直4偈，加埋5前速手波，0至100km/h都只係6.1秒咋！至於車價方面，就會係$435,000起。有興趣嘅LotusFans，不妨落去參觀一下噃！<br><br>記者、攝影：鄭達基</p><p>富利堡車展</p><p>時間：今日10:00am-7:00pm<br> 地點：灣仔會議展覽中心Hall1C<br> 查詢：28776700</p></body></html>