<html><header><meta charset="utf-8"><title>香港文學 - 左丁山</title></header><body><h1>香港文學 - 左丁山</h1><p>呢日收到一份文學刊物，叫做《香港文學》，以前未睇過。問秘書係邊個寄來嘅，答案係理事長L。理事長L真有心，久唔久就寄書嚟，等左丁山有機會閱讀佢哋會長池田大作嘅作品。<br> 理事長L四十幾年前以交換生身份自日本到香港留學，喺新亞書院經濟系畢業，學曉咗廣東話，跟住留港工作，為池田大作會長服務，後來仲改用中文名字，廣東話好過唔少人，信徒仲以為佢係香港人㖭，大家去九龍塘界限街近窩打老道，就會見到理事長L嘅辦公地方。饒宗頤教授以前辦八十歲書畫展，就係在此宏偉會所舉行。理事長L附來函云：「是期月刊第四至第九頁刊載了中國國寶級學術大師饒宗頤教授、池田大作國際創價學會會長及孫立川博士題為「文化與藝術之旅」之鼎談。是次鼎談經過兩年多的籌備，終於在今年五月開始於《香港文學》月刊及日文雜誌《潮》月刊同步刊登，預算為期一年……」<br> 有此原因，唔怪得理事長L惠贈《香港文學》二○○七年五月號，仲話明以後陸續送嚟。既然收到，當然睇吓，原來總編輯係不時見面嘅陶然，內容十分豐富，除饒、池田、孫三人鼎談之外，有「散文大展」，內有余光中《拜冰之旅》，劉紹銘《白先勇的Baby》，王良和《你為甚麼來到這裡剃鬚呢？》，黃仁逵《萬歲．巴基斯坦》，葉輝《閒到心閒始是閒》……等等二十位名家文章，又有「世紀詩群」，刊出洛夫、關夢南、蔡炎培、萍兒、曾心等人之新詩，有「香港浸會大學國際作家工作坊2007．囗弦小輯。」<br> 唉吔，內容咁豐富，一時之間睇唔晒。純文學刊物喺香港素來唔賣得，知音者少，故此香港小說家、詩人、散文家等等好難搵到園地發表作品，可惜也。呢本《香港文學》創刊於一九八五年一月，至今二十二年仍可生存，算係奇蹟。以前見到總編輯陶然，未聽過佢講述支撐一本文學刊物之苦，正是默默耕耘，不求名利之輩。有為之大學生讀《香港文學》，好過花時間去睇學生報情色版。</p></body></html>