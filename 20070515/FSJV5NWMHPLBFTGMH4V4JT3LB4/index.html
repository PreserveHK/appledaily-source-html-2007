<html><header><meta charset="utf-8"><title>國際視野：多謝中央送大禮 - 王冠一</title></header><body><h1>國際視野：多謝中央送大禮 - 王冠一</h1><p>一個QDII（合資格境內機構投資者），搞到港股前日如食了「春藥」！升511點事小，成交950億事大。何出此言？<br> 請諗諗，如果大戶想接貨，又何須裂口高開568點，期指仲犀利，這個裂口大過「大窩口」，竟高開680點，如此這般博班散戶以為執輸行頭之餘，還可以「挾」到班期指「空」軍標煙，呢班大鱷，叻喇啩？<br> 投資者可有發現，前日升的股票，與早前創新高的，是兩批「貨」？汝等鍾意買嘛……好！連倉底貨、冷門貨，還有賣剩蔗都畀埋你，開心啦！嘩，又多了一批甕中之鱉！<br> 昨日又如何？恒指開市不久，創新高後無力，中段更急轉直下，收市跌111點，成交770億。兩日加埋超過1700億，QDII首批額度為145億美元（約1130億港元），可投資港股佔一半，即565億，前日一日都買晒喇！中央呢件大禮，認真「大」！<br> 上海和深圳A股波幅超過4%，但是兩者昨日都衰收尾──上海A股跌3.65%，深A跌2.62%。更神經的是B股，深圳B上落8%，上海B高低近10%，這是哪門子的股市？<br> 返回國際，美股道指前日力撐保「藍」兼創高位，可是標普500和納指卻呈背馳，跟住歐洲、拉美都不認同，昨日亞洲市況更差不多全軍覆沒，「不滅神話」的監製和導演們，真要想想辦法了！</p></body></html>