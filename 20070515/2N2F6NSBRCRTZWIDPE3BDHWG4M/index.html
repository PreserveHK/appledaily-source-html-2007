<html><header><meta charset="utf-8"><title>中環在線：e-KONG衛斯文要贏電盈 - 李華華</title></header><body><h1>中環在線：e-KONG衛斯文要贏電盈 - 李華華</h1><p>電盈早輪先至公布取消美國預託證券（ADR）嘅上市地位，原因係交投少，皮費高，索性摺埋好過。言猶在耳，佢嘅宿敵K寶噚日又話董事局已批准撤銷ADR喺納斯達克股票市場嘅上市地位，唔通真係咁蹺。<br> K寶發言人話，考慮到股份交投量有限，要維持上市地位須投入時間同成本，每年要使幾百萬港紙，於是申請撤銷上市，預計下個月8號生效，即有線ADR最後交易日會係下個月7號。<br> 另外，K寶姊妹機構九倉電訊今日賣廣告，話電X盈科嘅商業電話線月費加幾多，九倉就減更多畀你，實行對着幹。<br> 而另一邊，曾經湊大和電同Sunday、現任e-KONG主席嘅衛斯文，亦以電盈為目標，實行追住唔放。佢自誇公司會好小心進行收購，務求每階段都有錢賺，幾年後業務規模肯定過百億，大過8號仔電盈。佢仲話班地產佬踩入電訊界無非為面子，搞唔掂真丟架。</p></body></html>