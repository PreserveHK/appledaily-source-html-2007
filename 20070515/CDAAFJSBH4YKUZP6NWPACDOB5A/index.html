<html><header><meta charset="utf-8"><title>負心人之名毀前途　欷歔20載<br>那時那地那人：湯鎮業紮根內地食穀種</title></header><body><h1>負心人之名毀前途　欷歔20載<br>那時那地那人：湯鎮業紮根內地食穀種</h1><p>話湯鎮業演活金庸筆下《天龍八部》中段譽的角色，相信無人會反對。眨眼間已經是20多年前的事，當日瀟灑的貴公子，今日已成為奔走中、港兩地的生意人。阿湯說戲今後還是會演，但要他回巢做甘草角色則可免則免，他笑說：「唔做，費事返去時俾啲仔女瘀我。」撰文：何永寧</p><p>湯鎮業1979年出身於第八期無綫電視藝員訓練班，出道未幾便獲派演出《上海灘》，跟當時得令的周潤發及當家花旦趙雅芝演出，未幾阿湯更給蕭笙叔看中，參與演出重頭電視劇金庸作品《天龍八部》，飾演段譽一角。回想當時阿湯的造型，後來的演出者無論是香港的陳浩民或者台灣的林志穎都難以匹敵。</p><p>組五虎大受歡迎</p><p>當年的阿湯瀟灑中帶點憨直，眉宇間還帶稚氣，簡直演活金庸筆下段譽一角，他聽後哈哈大笑說：「嗰時我都係畢業冇幾耐，蕭笙叔叫我梗係做啦。當年可以話係一張白紙，乜嘢都唔識，點知咁就可以做好呢個角色。林志穎同陳浩民係識得演戲至去拍，就係因太識做戲，反而冇咁討好。」問他在演藝生涯中是否最喜歡該劇，阿湯說：「要數最喜歡劇集，應該係同莊靜而、黃日華主演嘅《香城浪子》，我喺戲入面同黃日華對立爭莊靜而，雖然我做奸角，但就好難忘。」<br> 前途一片光明的阿湯，之後被委以重任，跟劉德華、苗僑偉、黃日華及梁朝偉組成五虎，成為電視台力捧對象。名成利就有女性緣，先後與港姐狄寶娜摩亞、當家花旦翁美玲拍拖，更曾與吳君如傳出緋聞。最令阿湯受到打擊，備受千夫所指的莫過於85年的5月14日，翁美玲自殺身亡，令他背負負心人的惡名，事業更跌至谷底。就算無綫為他在電視劇《楊門女將》中度身訂做忠義雙存的「八王爺」角色，亦難令阿湯挽回劣勢。</p><p>轉營商內地置業</p><p>轉眼20多年，眼看五虎的劉德華、梁朝偉在娛樂圈名成利就，曾經風光過的阿湯似乎很看得開，他淡言說：「呢啲係上天安排，要你跌落嚟再起返身。就算冇阿翁件事，今日我會係點，冇人會知。總之我𠵱家比上不足比下有餘。其實劉德華都好羨慕阿苗、黃日華同我有兒有女，又冇咁多約束。」<br> 阿湯笑謂自從轉戰營商10多年，他已經行遍神州大陸，遠至新疆、內蒙亦留下不少足印，更已經在廣州安居置業，開設製作公司拍攝電視劇及綜合節目，最近更在當地出版娛樂雜誌，他笑說：「我哋做娛樂新聞溫和好多。最近喺北京又開咗間演藝訓練學校。」<br> 看阿湯的名片上名銜一大堆，對於自己目前的身份，他不諱言是百分百內地商人，他說：「上面嘅市場機會大好多，最新計劃係同哥哥（湯鎮宗）以及朋友夾份，喺涼茶舖賣咖喱魚旦。」&#13;</p><p>百厭孖仔難管教</p><p>湯鎮業92年跟亞視藝員姜坤結婚，8年後離婚，育有一女及兩子，表示已不想再婚。訪問當中阿湯的3次電話分別來自囡囡及兒子，阿湯表示一對孖仔則比較激心，對他們嘮叨說話亦較多：「你哋做晒功課未呀，測驗識唔識呀？」他又說：「孖仔試過一星期都着運動衫返學，佢話恤衫麻煩要扣鈕，係咪俾佢哋激死！」對於近日不少舊人回巢無綫拍劇，他笑說：「有時間都可以，不過甘草就唔做，又唔係等住錢開飯，費事到時俾啲仔囡瘀我呀。」<br> 攝影：陳俊強<br> 場地提供：美麗華西宮</p><p>人物誌：8年婚姻生兒育女</p><p>現年48歲的湯鎮業，79年藝訓班出身，80年代初與梁朝偉、劉德華、苗僑偉及黃日華組成五虎將，因拍《天龍八部》飾演段譽一角而走紅，83年與同拍劇集《十三妹》的翁美玲相戀，後來翁美玲自殺身亡，湯鎮業被千夫所指，事業直插谷底，其後轉往內地發展。92年曾與亞視藝員姜坤結婚，00年離婚，二人育有一女及一對孖仔。<br> 本欄逢周二刊出</p></body></html>