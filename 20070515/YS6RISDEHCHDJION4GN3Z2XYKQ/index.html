<html><header><meta charset="utf-8"><title>中環在線：許智明、劉夢熊越鬧越烈 - 李華華</title></header><body><h1>中環在線：許智明、劉夢熊越鬧越烈 - 李華華</h1><p>做生意搵啱拍檔真係好重要，話說舊年，中聯石化主席許智明攞咗馬達加斯加兩個油區嘅發展權，智富能源董事劉夢熊知道咗，最後智富用新股加現金，買咗2014區塊21%股權，仲開埋記者會。<br> 不過就因為個公關唔識嘢，就咁將個好虛無嘅遠景儲量直接乘當時個油價，當做嗰區塊市值（9000億美金），條數驚人，但劉夢熊竟然照稿讀，咁就出事，中央電視台《經濟半小時》有一集就話佢作大，最後搞到許劉兩個人面左左。<br> 前日許智明出聲明同見記者，話已賣晒揸住嘅智富股票，智富至今只畀咗104萬，唔會畀智富增持個油田到51%。佢仲話智富批股畀北控或會就咁泡湯，搞到劉夢熊都要整番個聲明，話批股畀北控個交易已完成，增持唔係批股嘅完成條件，舊年買21%股權亦畀晒錢，保留追究權利，即係叫許氏收聲，咁搞法，真係唔知點收科囉。</p></body></html>