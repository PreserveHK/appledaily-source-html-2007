<html><header><meta charset="utf-8"><title>金手指：幫紫金礦業計計數 - 孫柏文</title></header><body><h1>金手指：幫紫金礦業計計數 - 孫柏文</h1><p>今日，孫柏文做番個資源分析員。根據路透社報道，喺前宗主國上市嘅MonterricoMetals，已接受咗2899紫金礦業「為首」財團嘅收購建議。Monterrico嘅主要資產，就係一塊喺秘魯嘅荒地。聽聞，該片荒地可以變成銅礦，所以今日就會幫紫金計一計數。<br> 首先，紫金為首嘅財團已經宣布會保留Monterrico嘅上市地位，亦話街外股東至少會有30%嘅股權，剩餘70%自己會有31.5%。<br> 非常保守咁假設上市嘅紫金礦業要總數承擔銅礦開發同公司收購費，紫金嘅盈利會點？以下為大家提供一個表，畀大家去分析。<br> 營運成本嘅計算方法，係假設開採嘅銅，每磅要70美仙嘅成本。雖然喺03年Monterrico嘅招股書裏面，話估計營運成本係每磅50美仙，不過招股書裏面預計嘅銅礦生產量，係𠵱家嘅40%，所以我亦保守咁將營運成本推高。</p><p>兩大隱憂不可不知</p><p>其實，呢單交易係對紫金非常着數，不過大家一定要記得呢單交易嘅兩大隱憂。第一個隱憂，就係唔知道會有乜嘢政府會喺未來上台，雖然喺舊年大選當中，支持自由市場嘅候選人做咗總統，不過如果將來秘魯嘅選民選咗個大左派，咁都會爆發好多問題。輕微嘅可能抽重稅，嚴重嘅可能被國家充公資產。<br> 第二個隱憂，就係唔知道投資者會否對紫金重新看待。一路以來，喺一眾資源股當中，金礦股特別吃香，市盈率亦特別高。<br> 如果因為今次收購，紫金由一間金礦股，變成為一間銅礦股，就會好大鑊。原因係睇今時今日江西銅業嘅市盈率，如果紫金同佢睇齊，紫金要跌85%。究竟紫金買得好唔好？大家就要拭目以待。</p><p>紫金礦業呢個交易抵唔抵</p><p>Monterrico每年產量：22.4萬噸<br> <br> 將荒地變銅礦嘅投資：14.44億美元，分7年攤分<br> <br> 收購Monterrico成本：1億英鎊，分7年攤分<br> <br> Monterrico開採營運成本：1543美元/噸<br> <br> 投資成本：936美元/噸<br> <br> 收購攤分成本：130美元/噸<br> <br> 收購Monterrico嘅總成本：2609美元/噸<br> <br> 上周五銅價收報：5392美元/噸<br> <br> Monterrico每年盈利：6.23億美元<br> <br> 紫金每股盈利：0.5港元<br> <br> 上周五收報：5.12港元<br> <br> 06年預測市盈率：33.26倍<br> <br> 江西銅06年預測市盈率：4.81倍<br> <br> 孫柏文<br> 金手指網誌： http://phatdat.blogspot.com </p></body></html>