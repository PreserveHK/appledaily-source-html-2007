<html><header><meta charset="utf-8"><title>馮仁昭四圍超：雷頌德換車換樓迎新婚</title></header><body><h1>馮仁昭四圍超：雷頌德換車換樓迎新婚</h1><p>雷頌德（Mark）即將同模特兒女友梁家玉（Jade）拉埋天窗，為咗迎接老襯生涯，佢舊年已經換樓又換車，10個月之內就用咗成95萬買咗兩部水貨車，香港仲未有得賣㗎！</p><p>女友生日做車牌</p><p>其中一部係Chrysler嘅300C型號，呢部仿古車外形優雅，Mark對佢一見鍾情，聽聞佢係全港首位訂呢部車嘅車主，車價大概62萬，Mark仲專登投咗個有雙重意義嘅「LU147」車牌，前面嘅英文加數字「LU1」望埋似佢個姓「雷」嘅英文串法「LUI」，而7月14係佢女友生日日期，真係有心思。<br> 至於另一部車就係福特MustangGT，車價約33萬，被形容為純美式跑車，車牌亦都用上Mark英文名縮寫嘅「MR」字頭，愛車如命嘅佢早排揸新車返灣仔錄音室，見佢對部車又捽又抹，直情當正老婆咁錫㖭呀。&#13;</p><p>張燊悅遙送祝福</p><p>除咗買新車之外，Mark本來同女友喺九龍塘舒梨道獨立屋同居，但近月佢哋喺九龍塘半山郝德傑道嘉珀山築愛巢，同衞蘭衞詩做埋鄰居，嘉珀山單位面積大部份過2,000尺，租盤平均5萬以上，都相當豪㗎！<br> 曾經同Mark拍過七年拖嘅張燊悅，近排喺美國羅省忙緊電影發行工作，噚日朝早馮仁昭同佢傾開長途電話，佢聽見對方婚訊後都戥佢開心。對於Mark拍拖兩年就結婚，張燊悅就話：「佢都係個成熟男人，會知自己要啲乜嘅。」至於張燊悅有冇諗過同男友楊哲安結婚？佢只係哈哈笑：「唔知，都冇人求婚，暫時專注事業先啦。」</p></body></html>