<html><header><meta charset="utf-8"><title>着數親子會：入媽咪會度過秤過<br>翻本兼攞盡着數</title></header><body><h1>着數親子會：入媽咪會度過秤過<br>翻本兼攞盡着數</h1><p>某日行過麥當勞，門口墟冚似輪米，攝個頭埋去先知原來係媽咪會搞宣傳！據聞今趟麥記搞媽咪會反應極為踴躍，短短兩個月內已有近50,000個會員，證明香港媽咪對着數嘢果然觸覺敏銳又一呼百應。其實坊間有不少同類親子會，會費畀完，點樣玩先最快回本，甚至反賺？今日同大家研究3大親子會至抵玩法，畀一次會費要攞番晒本兼着數，原來一啲都唔難。<br><br>記者：劉嘉蕙<br>攝影：黃子偉、劉嘉蕙<br>Model:Vickie（TheGroup）、Anson</p><p>麥當勞媽咪會　回本最快<br>食之優惠夠直接</p><p>麥記搞媽咪會，會費$25一年，入會即送超值套餐1個，記者睇過最貴嗰款餐係板燒雞腿包餐賣$24.8，但差兩毫子先回到本，如果交咗會費淨係食個餐，其實係蝕。<br> 全世界餐廳會籍都係焗人多買多送，喺消費優惠方面，麥當勞都算大手筆，入會大送Coupon，買滿$15送芒果鮮果乳酪、去McCafe買大或中咖啡送鬆餅。另外，每個月再有優惠，好似5、6月上午11點前買早餐或開心樂園餐送細橙汁，單買都要$7杯，雖然全部都要買嘢食先有得送，不過有會員話，橫掂都要陪小朋友食，與其自己另外畀錢食個餐，飲杯免費橙汁好過冇。</p><p>買之優惠幾搵笨</p><p>麥記媽咪會標榜大量商戶優惠，不過記者睇過，大部份合作商戶如荷花親子中心、葆露絲、OSIM賣親都唔係平價嘢，如OSIM有買滿$500送$100折扣優惠，望落好似好抵，但間舖貨品本身都要過千蚊件，如果唔係咁啱想買，其實冇乜用。
</p><p>玩之優惠輪唔到你</p><p>新會搶客，麥記媽咪會話準備搞一大堆活動俾媽咪參加，先嚟有瑜伽減壓班同主題公園遊，據聞會以優惠價益會員。不過有媽咪話，湊仔已經夠忙，都未必有時間去。其實就算得閒，𠵱家會員有成近50,000人，排隊都唔知輪到幾時。</p><p>媽咪心聲</p><p>「之前有俾小朋友參加麥樂會，貪佢有免費食品送。媽咪會嘅優惠差唔多，其實都係送嘢食最實際，至於媽咪活動就唔會得閒參加，對我嚟講冇乜用。」</p><p>「唔知麥記搞咗媽咪會，但聽落去$25唔貴，送個套餐就幾乎可以回本，都可以考慮參加。</p><p>記者小評：麥記媽咪會最好用都係食品優惠，而且送橙汁同乳酪夠健康，但其他優惠同活動都未能切合媽咪需要，令人感覺似FansClub多過媽咪會，希望加強大搞一些親子活動。<br> <br> 網址： http://www.mcdonalds.com.hk </p><p>荷花親子中心　最啱新任媽咪</p><p>親子用品王國荷花集團的13,000呎新分店開正喺中環H&amp;M隔籬，媽咪Shopping完買埋BB嘢好方便。會員制方面，分$100普通會籍及$150VIP會籍，即等於折扣分兩級。入會另送小禮物，只係值幾十蚊的BB用品，翻唔到本。親子會亦會搞活動，以育嬰講座為主，但係種類及次數唔算多，有前會員話：「做荷花會員最着數是買大件貨品，但小型物品如口水肩、奶樽就未必慳到。」<br> 我哋嚴選店內5大熱門貨品，睇吓入會做普通定VIP會員會慳多啲。</p><p>★＝正價　<br> ●＝普通會員價<br> ■＝VIP會員價</p><p>a.EverydayWaltz手推車<br> ★$1,980<br> ●$1,880<br> ■$1,780</p><p>b.Aerosport汽車座椅<br> ★$1,299<br> ●$1,099<br> ■$999</p><p>c.Bubchen沐浴乳霜400mL（圖左）<br> ★$124<br> ●$99<br> ■$87<br> <br> RedCastle創新自由式孭帶<br> ★$829<br> ●$787<br> ■$746<br> <br> BebeConfort奶樽240mL<br> ★$52<br> ●$50<br> ■$47</p><p>正價總值　$4,284<br> 普通會員價　$3,915<br> 會費　$100<br> 折扣總值　$369<br> 慳$269<br> <br> VIP會員價　$3,659<br> 會費　$150<br> 折扣總值　$625<br> 慳$475&#13;</p><p>「以前剛剛生完有參加荷花親子會，但係小朋友大個咗，呢度啲貨就唔係咁啱使。今日陪朋友嚟，覺得地方闊落，多咗好多貨品揀，如果係新任媽媽做會員就一定有用嘅。」</p><p>「我下個月生仔，登記咗7個媽咪會咁多，好多會都喺醫院周圍宣傳，入會就送產品Sample同最新資訊。荷花就第1次嚟，睇過價錢覺得做會員買大件貨品比較化算，如BB車及床之類，應該買兩件就翻本。」</p><p>記者小評：荷花親子會最啱新任媽咪，因為貨品最集中及齊全，可以一次過買晒所需貨品夠方便。其中VIP會籍減得最勁，揀大件貨品回贈可逾3倍，生孖胎最抵玩。<br> <br> 查詢：28114522</p><p>親子王國　經驗之談最值錢</p><p>親子王國號稱全港最大親子社群，免費入會，周不時有商戶利用呢個平台提供優惠畀「國民」，好似呢個5月就有日本森永以8折大賣奶粉同嬰兒食品，只要會員勤力上網，留意最新消息，年中慳番唔少。<br> 親子王國又大搞各式親子講座，好似嚟緊5月中就有免費幼稚園攻略講座，一出廣告即爆滿，搞到要開多場。</p><p>記者小評：唔使畀會費就有優惠，登記咗冇蝕底。不過就記者觀察，親子王國最正係提供平台俾媽咪交流心得，如討論吓邊度開倉、邊隻尿片好用咁，經驗之談多多錢都買唔到。有時仲有媽咪開PostCall集體訂購買貨，買到平貨仲可以順便識新朋友。<br> <br> 網址： http://www.baby-kingdom.com </p></body></html>