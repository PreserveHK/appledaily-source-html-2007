<html><header><meta charset="utf-8"><title>中環在線：連生幫四叔賣嘉亨灣 - 李華華</title></header><body><h1>中環在線：連生幫四叔賣嘉亨灣 - 李華華</h1><p>唔講唔覺，香港畢菲特、恒地主席李兆基，賣樓嘅推廣手法已經逐漸提升到國際級層次。<br> 華華記得以前每逢假日，恒地新盤都有嘉年華，搵一大堆風水師、魔術師，同懷舊歌星表演，節目安排密過《歡樂滿東華》，仲任食任拎，一次過滿足晒公公婆婆十幾個願望。<br> 唔知係咪有高人教路，近年作風大變，05年推售土瓜灣翔龍灣，就豪擲七位數字，請04年環姐JenniferHawkins為樓盤拍廣告。舊年推售大埔比華利山別墅，又搵05年環姐冠軍NatalieGlebova拍廣告同搞宣傳；聽聞反應唔錯。<br> 四叔今年再下一城，為早前是非多多、但依然大賺嘅西灣河嘉亨灣，喺嚟緊禮拜五搞重推晚會，今次搵《大長今》扮「連生」嘅朴恩惠做主禮嘉賓。<br> 呢兩年韓風勁吹，恒地都唔執輸，起用韓國女星幫手催谷樓盤，唔知係咪想冧區內韓國國際學校嘅老師同家長呢？<br> LiWaWa@AppleDaily.com</p></body></html>