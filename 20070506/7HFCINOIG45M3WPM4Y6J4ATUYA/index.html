<html><header><meta charset="utf-8"><title>TOP1抵住新婚ServiceApartment<br>傳統$19,000VS$7,000<br>TOP1抵住　包水電煤執房寬頻</title></header><body><h1>TOP1抵住新婚ServiceApartment<br>傳統$19,000VS$7,000<br>TOP1抵住　包水電煤執房寬頻</h1><p>呢兩個月我已經飲咗2餐，「幾時到你同拍拖7年嘅男友拉埋天窗呀？」嗱，銅鑼灣租個300呎要$7,000，仲未計水、電、煤，老公更唔使旨意我執屋。突然有人講：「𠵱家新興啲小型服務式住它，月租雜費加執屋，傢俬都唔使你買。」我哋就搵嚟一間新興$7,000全包，同傳統ServiceApartment比拼一下。<br>記者︰劉昱蘭<br>攝影︰譚盈傑<br>Models︰Mandy、威(IG綜藝社群)</p><p>夠抵：年輕夫妻蒲旺區</p><p>香港嘅服務式住宅都集中喺港島區，銅鑼灣禮頓道嘅禮賢大廈，係港島區嘅平價之選，$7,000已經租到200多呎嘅單位，最大去到400呎（$9,500），水、電、煤、差餉、管理、寬頻、本地電話乜都包晒，仲每個星期都有一次執房服務，幾啱啲懶做家務嘅後生Couple。<br> <br> 200多呎<br> 地點：灣仔<br> 租金包：水、電、煤、執房、寬頻<br> 查詢︰66768135</p><p>浴室：去廁所同沖涼加埋都夠位用，建議加塊鏡仔喺玻璃嗰度，加埋床頭塊全身鏡，兩個人朝早一齊梳洗會方便啲。</p><p>廚房：雪櫃、微波爐、熱水壺等用具都齊，同埋仲有個電子火鍋仔，係無明火，不過後生仔都鍾意食即食嘢，多過2餸1湯白飯任裝。
</p><p>外觀︰屬於唐樓，望落比較舊式啲。</p><p>觀景︰銅鑼灣鬧市樓多車多人又多，你都唔會Expect有乜靚景，最重要係方便。</p><p>交通︰落街對面就有穿梭港島嘅巴士，要過海出九龍，行去地鐵站都不過係5-7分鐘左右，市區就係咁方便。</p><p>夠好景：月租$11,000<br>2次執房2次洗衫</p><p>九龍區嘅服務式住宅就真係比較少選擇，最抵算係盈采華庭（寶其利街123號），700多呎單位租金約$11,000-$13,800。<br> 雖然唔包水、電、煤、上網，但有全海景乜都抵番晒。<br> <br> 700多呎<br> 地點：紅磡<br> 租金包：每星期2次執房、2次8磅磅洗<br> 租金唔包：水、電、煤、上網<br> 查詢︰27806113</p><p>客廳︰有屋企嘅感覺，但個電視機仔可以大少少就Perfect喇。</p><p>廚房︰有雪櫃同明火煮食爐，不過無微波爐、熱水壺等其他廚具。有洗衣機，但包埋磅洗喇，點解仲要交水費仲要親力親為呢。</p><p>浴室︰地方夠用塊鏡又夠大，兩個人朝早一齊梳洗都唔迫。</p><p>觀景︰全海景，兩邊大玻璃窗望到對面海，一起睇煙花會好浪漫，平日睇吓海睇吓星都夠開心喇。</p><p>外觀︰30多層嘅高樓，望落幾Modern企理。</p><p>夠別致：齊料AV兼空中露台</p><p>如果你鍾意設備好啲加個空中花園，銅鑼灣嘅麗晶軒就啱晒。麗晶軒最細有295呎單位，月租約$13,300。一般房間有LCD電視、MiniAVDVD，仲有露台仔，有私人空間浪漫二人世界。</p><p>475呎<br> 地點：銅鑼灣<br> 租金包：每星期2次執房、1次換床單<br> 租金唔包：電費、上網、洗衫<br> 查詢：28952555</p><p>夠豪：Studio式似酒店租埋車位</p><p>灣仔峽道同埋跑馬地藍塘道嘅逸東軒有埋Gym房，跑馬地仲可以租埋車位。除租金外，要加約$3,000月費，就有每日專人執房（假日除外），一星期換2次床單3次毛巾。<br> <br> 471呎<br> 地點：灣仔、跑馬地<br> 租金唔包：乜都唔包。<br> 租金約$18,370<br> 查詢：3182700</p></body></html>