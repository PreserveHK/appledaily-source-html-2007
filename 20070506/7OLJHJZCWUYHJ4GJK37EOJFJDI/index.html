<html><header><meta charset="utf-8"><title>投資部落：男女爭餐死　理財邊個叻?</title></header><body><h1>投資部落：男女爭餐死　理財邊個叻?</h1><p>自有人類歷史以嚟，基於男女不同嘅思考同行為模式，兩性間衝突從未停止過，但時至今日，擂台再唔係比力氣嘅鬥獸場，而係有錢話事嘅財政大權，究竟雙方邊個理財叻啲，就睇吓以下論據邊個講得通。</p><p>9大理由男人叻</p><p>1.男人比女人果斷，屋企大事多數係男人拍板。講到買樓、買車，都係男人決定。<br> 2.男人係家庭支柱、重要嘅收入來源，比女人更有理財觸覺。<br> 3.男人職位通常比女人高，識得點管嘢，喺投資方面更有經驗。</p><p>搵錢多抗壓力強</p><p>4.男人承受壓力嘅能力往往比女人強，更能承擔風險、處變不驚。<br> 5.男人比女人更熱衷於追求成功，投資動力亦大，為面子，唔衰得，所以理財成功率更高。<br> 6.男人比女人更自信，所以做嘢更主動，寧願親自解決問題，抓緊投資機會。<br> 7.男人冇女人咁耳仔軟，唔易受外界影響，能夠堅持自己嘅投資理念。</p><p>意志堅追求成功</p><p>8.男人冇女人咁斤斤計較，更能參透投資理財嘅真諦。<br> 9.男人比女人更花心，希望求新求變，易適應市場嘅風雲變幻，唔墨守成規，喺投資過程中更能出奇制勝。</p><p>9大論據女人勝：</p><p>1.女人對錢天生比男人敏感，注意細節。<br> 2.俗語話「男主外，女主內」，傳統上嘅性別分工，決定咗女性更能擔當家庭理財嘅重任。<br> 3.大多數家庭都係由女人擔任財政大臣，既然女人管開錢，自然就識點理財喇。</p><p>管開支精打細算</p><p>4.女人比男人更識得聆聽，能虛心接受理財專家嘅意見，唔會一意孤行。有專業人士嘅幫助，理財自然較好。<br> 5.女人做事比男人更謹慎、穩健。要知道理財同投資最大嘅分別，係前者講求收益同取得平衡，而後者則重視回報，風險較大。<br> 6.女人比男人更識得精打細算，喜歡格價、討價還價，懂得「集腋成裘」。</p><p>愛家庭努力儲錢</p><p>7.女人重視家庭，男人重視事業，所以女人在家庭理財方面嘅實踐經驗多過男人。<br> 8.女人同仔女嘅關係更親近，為咗子女日後成長，自然比男人更有動力去理財。<br> 9.女人成日都要睇住屋企盤數，計住各方面開支，唔會點使無謂錢，所以比男人更適合理財。<br>  http://bbs.finance.sina.com.cn/?h=/g_forum/00/3F/02/view.php%3Ffid%3D91409%26tbid%3D4582&amp;g=10&amp;n=1 <br> <br> 報料站<br> 歡迎提供網上財經趣聞，資料一經採用，酬100元。請附姓名、電話及電郵地址，交business@appledaily.com</p></body></html>