<html><header><meta charset="utf-8"><title>數碼達人：$9,300Hot玩<br>高清雙制式</title></header><body><h1>數碼達人：$9,300Hot玩<br>高清雙制式</h1><p>煲碟發燒友其實同蜘蛛俠無分別，兩者內心處，一樣存在心魔！喺Blu-ray抑或HDDVD能成功跑出嘅問題上，擾攘近兩年！今日理智終於戰勝呢個心魔，恭喜恭喜！原因係韓國LG將於下半年推出嘅「SuperBluPlayer」，結合兩大高清制式，一機就可以玩晒Blu-ray及HDDVD，唔使揀，一炮過睇晒；今年3月BH100已經喺美國賣緊1,199美元（約9,352港元），雖然香港未有定價，但估計更平，發燒友當然飲得杯落！<br><br>記者：陳國輝<br>攝影：譚盈傑</p><p>環境影響　畫質難試真</p><p>如果係AV發燒友，應該早知LG呢部BH100已喺美國推出，香港呢邊一直無實物睇；終於等到LG搞發布會，本懷着興奮心情試睇「SuperBluPlayer」喺兩方面嘅表現，但有兩大問題影響咗今次測試：第一，試機地點位於時代廣場露天平台，有陽光反射，效果與室內睇有差異；第二，因版權問題，只能試睇Blu-ray影碟，HDDVD無得睇，所以無得比對。喺今次測試，小記就睇咗《朱古力獎門人》嘅Blu-ray畫質，效果係點？即睇！</p><p>人像靚兼銳利</p><p>無論頭髮抑或面上嘅陰影部位，好有層次感；而輪廓位也相當銳利，唔覺有散散哋嘅現象。</p><p>紅色現膠質衫</p><p>現場有人話，入戲院睇都唔覺得呢件係膠衫，喺呢度用高清播放，質料終於顯露晒，表現一流！</p><p>入碟曉自動Detect</p><p>BH100擺明唔係Sell靚仔，佢完全唔似日系牌子如SONY、TOSHIBA等，齋睇Outlook感覺已經好Cyber，十足Concept機咁款；BH100好實幹型，全黑色機身中間採用傳統推盤式設計，而非潮人至愛嘅食碟方式，當你放隻Blu-ray或HDDVD碟入去，部機識自動Detect，唔使擔心要搞一大輪麻煩嘢。就現場試播，放碟、讀碟、有畫面，時間約需5秒左右，相對同類機嚟講，反應算幾快；機身背部備有1組HDMI、色差以及5.1音響輸出端子，滿足到發燒友要求！</p><p>操作介面不變</p><p>開着部「SuperBluPlayer」，再插入一隻官方試碟後，畫面即播放一段熱辣辣嘅Opening，內容包括5.1SurroundSound試聲、1080PFullHD試畫，畫面兩邊仲印住大大隻Blu-ray以及HDDVD嘅Logo！最教人意外，係主目錄設計跟以往LG旗下DVD碟機差不多，介面清晰簡單，容易操作，最重要係可調校範圍有480i、480p、720p、1080i及1080p，全部齊晒，不過現場機只能顯示英文，相信日後推出行貨嘅話，會有中文介面。</p><p>格價分析　分開買平$914</p><p>搵格價專家幫你分析，可能咁講：「有數得計嘛！嗱，最平睇到Blu-ray嘅PS360GB版賣$3,780；同樣打得機又睇到HDDVD嘅XB360（連HDDVD播放器）賣$4,358，若果想兩邊睇晒入場費就要$8,138，相對BH100仲要平多$914，抵過二合一喎，仲要兼埋有機打！」<br> 但如果你問10個煲碟粉絲，相信全部人都寧願畀多少少錢買BH100，原因好簡單：「一個頭播兩種高清制式，科技都贏咗啦，同埋煲慣碟嘅人未必認同遊戲機嘅畫面質素。」都係嗰句，公說公有理啫！</p><p>記者會花絮：落雨擔遮排隊照影</p><p>Profile</p><p>制式：Blu-ray、HDDVD、DVD<br> 輸出：FullHD1080P<br> 音響：5.1音響效果<br> 端子：HDMI1.3、色差<br> 體積：16.9"×3.0"×9.8"<br> 重量：9磅<br> 售價：約$9,352（1,199美元）<br> 推出日期：07下半年</p><p>同場加映：FullHD雙雄　60"放大廳啱晒</p><p>具備60"超闊屏幕嘅60PY3RFPlasma，特點除咗解像度高達1,920×1,080畫質之外，光亮度仲有1,000cd/㎡，畫面睇落特別Sharp；另內置兩組HDMI端子，接駁其他高清數碼產品更方便。</p><p>42"/47"5毫秒反應快</p><p>呢一款型號為42LB7RF嘅高清LCDTV，共推出42"及47"兩種，比起60PY3RF最大分別係佢支援更快速嘅5毫秒反應時間，播放動作、爆炸及運動等場面會更加順暢，最適合幾百呎屋仔。<br> <br> LG（35437777）</p></body></html>