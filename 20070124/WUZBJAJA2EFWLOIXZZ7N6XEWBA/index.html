<html><header><meta charset="utf-8"><title>地產部落：初哥揀樓的疑惑</title></header><body><h1>地產部落：初哥揀樓的疑惑</h1><p>炒家掃美孚新邨成為城中熱話，搞到揀緊樓嘅網友chimpan十五十六，上《香港討論區》問大家覺得揀美孚新邨好，定係何文田居屋俊民苑好。其實兩個盤喺唔同地區，又係唔同貨種，唯一共通點就係樓齡舊；不過，都有唔少網友回應。<br> 雖然話兩個屋苑分別好大，但就有網友henchan兩邊都住過，呢個稀有例子話，俾佢揀，始終都係揀番美孚，原因有3：「1.交投暢旺，容易甩手，加上近來有炒家入市迹象，樓價再升10%不難；2.交通方便；3.用料好，好多裝修師傅都話，要鑽美孚嘅牆都幾吃力。」至於俊民苑嘅評語就係：「第一代居屋，建築用料質素非常差勁，樓上3層樓喺廚房用砧板，我都可以喺睡房聽得一清二楚，仲經常聽到樓上啲拉枱拉櫈聲，樓上如果無着鞋四圍行，都聽得好清楚。」</p><p>忌貪平　難轉手</p><p>亦有網友miamia提醒話：「美孚要小心揀，我有朋友住咗一年，發現漏水情況好嚴重，佢已經換晒電線水喉，都出事，最後賣咗。」bbqbbq就覺得：「俊民苑校網好。」e90就撐話：「俊民苑都唔係咁差，點都係市區呀，幾好住，交通都算可以接受；只係食肆唔係咁好，好差。」<br> 雖然美孚新邨同俊民苑，每呎造價只相差三、兩百蚊；但講到成交，美孚就贏幾十條街，𠵱家閒閒地每個月都有幾十單，今個月截至禮拜一，仲超過110單，反觀俊民苑就只得幾宗。<br> 始終俊民苑只得12幢，加埋只得大約1800個單位，同巨無霸美孚新邨總共99幢，超過1.3萬個單位比較，二手市場規模可謂蚊髀同牛髀。對一般人嚟講，一層樓斷唔會住過世，千祈唔好一味貪平，第日想換樓，搵個客睇吓樓都冇就頭痕。&#13;</p></body></html>