<html><header><meta charset="utf-8"><title>地產部落：中六合彩仲使借錢買樓</title></header><body><h1>地產部落：中六合彩仲使借錢買樓</h1><p>相信唔少發夢中六合彩嘅人，都有諗過用啲獎金去買樓，網友ILK312就喺《香港討論區》叫網民投票，「假設中咗六合彩有500萬，你會畀幾多成首期買200萬嘅樓？」標題一出，即時吸引咗109個網民投票，當中超過86%選擇一筆過畀晒。<br> 大部份贊成一筆過嘅人，都係唔想畀銀行賺息，好似新人話：「全數畀晒，唔使畀銀行賺息，其餘啲錢拎去投資。」victoriaahpak和應：「畀晒，當自己中咗300萬，以後餐飲餐食餐餐清，都不知幾爽，完全無生活壓力。」<br> I_am_Chris：「我都係咁話，cash300萬嘅話，唔太奢華，都好夠使㗎啦！」kckong：「當然一次過啦，畀銀行賺息咩！手頭仲有300萬，怕乜？」<br> 除咗唔想畀銀行賺息，亦有網民擔心自己嘅理財能力，寧願畀晒無後顧之憂，ireneyip831話：「就算其餘300萬投資無咗/使咗/跌咗/畀人搶咗，仲有樓住嘛！」tingting83：「其他錢就算真係fing晒，到最尾起碼都有樓揸手先！」saga2099：「人有不測之風雲，仲有，有錢喺身會身痕！」</p><p>留作投資　回報更高</p><p>只有少數人會做按揭，原因係想留番啲錢做更高回報嘅投資。eddieywlee話：「五成到七成吧，一般五成到七成已經可以做到租畀人賺錢嘅目的；其他啲錢去做其他投資，會比較有彈性！」ribboy：「三成，剩低嗰啲用嚟投資，回報應高過P-2.8%=5.2%。」laishusum就話：「畀一半、供一半，反正𠵱家息口仲係平。」davis1130：「如果可以按九成都冇所謂，留多啲現金做其他投資都好。」<br> 亦有啲比較冷門嘅選擇，一毫子都唔會揼落樓市，好似mike30話：「如果有500萬現金，我都會租樓住，將筆錢去投資，收息交租。」LMB：「我唔會畀錢去買樓，情願繼續炒炒炒，啲股仔升升升！」<br> 相反，有網民會用晒所有錢去買樓，cinda：「三成首期夠買四層，三層炒、一層自用。」jjli131：「買兩間，各五成，一間炒、一間租出去。」<br> cicico就最激，用凸獎金去買樓，佢話：「俾我會買層700萬嘅樓，用400萬至500萬做首期！」<br> 既然咁多發咗達嘅人願意揼大筆錢落樓市到，樓市前景斷估都唔太差啩！</p></body></html>