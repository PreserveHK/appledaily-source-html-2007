<html><header><meta charset="utf-8"><title>新車A-Z：<br>FforFerrari　極速躍馬</title></header><body><h1>新車A-Z：<br>FforFerrari　極速躍馬</h1><p>要數以F字頭嘅車，相信大家都會同我一樣，即時諗起Ferrari法拉利。一部新Ferrari閒閒哋都要二百幾萬，而且每架馬力驚人，無他嘅，邊個叫Ferrari出身跑車世家，佢嘅面世同成名都同跑道有關吖嘛！講開Ferrari，大家都會先入為主認為紅色至係法拉利嘅顏色，查實法拉利又點止紅色咁單一吖，Aaron嗰部幽靈之子都係黑色啦，你估部部法拉利都落場跑咩！<br><br>記者：梁美甜　<br>攝影：譚盈傑<br>模特兒：Michel　<br>鳴謝：勵駿汽車</p><p>貴到有錢未必買到
</p><p>Ferrari之所以矜貴絕對同佢嘅產量以及質素有關。單一部車計，Ferrari由接定單到交車一般要成三個月時間，因為佢哋嘅生產全部唔經機械，每個零散的部件都由人手進行裝配，之後再進行運轉測試，最後至送去做最後裝嵌，完成後至進入交車區。<br> 喺意大利嘅話，就會由Ferrari總裁親自交車匙畀你，仲有專人同你講解細節同性能，所以就算工廠開足工，每年產量也最多都只係5,000部左右，可想而知法拉利有幾矜貴同搶手呢！亦因為咁每部車由接定單開始已經可以話係「名車有主」，既然一早知邊個係車主，所以近來Ferrari更推出Tailor-made服務，車主可從4方面訂一部獨一無二嘅超級跑車架，不過配額有限，有心者要有錢兼有時間之外，仲要畀心機排隊囉。&#13;</p><p>首部V12引擎街車
</p><p>今年正值係Ferrari60大壽，呢個品牌絕對係老而彌堅，仲越出越有戰鬥力，近年要數跑得嚟型得起又實用嘅Ferrari就非612Scaglietti莫屬，事關佢同樣係由Pininfarina設計，擁有流線閃亮嘅曲線同外形，但就係2+2嘅雙門四座轎跑車款，仲要加多個唔細嘅尾箱，絕對實用。千祈唔好質疑佢嘅性能，雖則唔係Ferrari之中最快嗰部，但就係第一部採用5.7升V12引擎嘅汽車款，最大馬力同扭力分別有540匹同588Nm，由0加速至時速100公里都只係需4.2秒，極速更高達340km/h，戰鬥力驚人。</p><p>Ferrari612Scaglietti規格
</p><p>引擎：5,748c.c.V12	<br> 馬力：540hp/7,250rpm	<br> 扭力：588Nm/5,250rpm<br> 傳動：六前速自動（F1A）	<br> 極速：315km/h	<br> 0-100km/h：4.2秒	<br> 查詢：勵駿汽車（28080978）</p><p>點解叫法拉利？
</p><p>全球知名超級跑車法拉利，好多人都知名字由來係創辦人恩佐法拉利（EnzoFerrari）本身個名，不過隻經典躍馬徽章段古仔就唔係咁多人知喇！嗰隻「躍馬」標誌本來係第一次世界大戰時，意大利排名第一嘅空戰英雄FrancescoBaracca座機標誌，後嚟Baracca陣亡，其母就將呢個代表標誌畀咗恩佐法拉利，佢仲係「躍馬」頂加上意大利國旗作為天、以橫寫Ferrari作為地，最後以自己故鄉Modena市嘅代表顏色黃色做背景，夾埋就串連成車廠商標喇。</p><p>Dino唔用躍馬廠徽
</p><p>一系列用六汽缸引擎嘅Dino跑車，係法拉利為咗紀念獨子DinoFerrari英年早逝而名命嘅，較特別係Dino車系罕有地不設躍馬Logo嘅車款。</p><p>超級勁跑430Scuderia
</p><p>今年九月法蘭克福車展入面，Ferrari就展出嚟緊新款跑車430Scuderia，結合F430同F430Spider嘅高性能雙門雙座位轎跑車，最誇張係廠方講到明可以為顧客Tailor-made一部獨一無二嘅Ferrari430Scuderia㖭，當然大前提係要負擔得起先。</p><p>城城最愛儲法拉利
</p><p>係人都知法拉利高貴，唔係非富則貴都無本事擁有，所以成為好多名人明星嘅身份象徵，好似古天樂、謝霆鋒、陳小春、黎明、郭富城等，當中以城城擁有最多部法拉利而為人津津樂道。</p></body></html>