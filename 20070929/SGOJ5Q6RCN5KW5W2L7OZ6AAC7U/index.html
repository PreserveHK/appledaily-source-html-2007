<html><header><meta charset="utf-8"><title>數碼達人：Blue-ray睇魔龍<br>質感靚過戲院睇</title></header><body><h1>數碼達人：Blue-ray睇魔龍<br>質感靚過戲院睇</h1><p>今個星期無論係Blu-ray定係DVD都比較淡靜，名氣比較響就要數到呢隻《俠影魔龍》Blu-ray版。雖然以故事來講，都係西方古裝魔幻武俠劇情，不過若想用來睇真啲屋企套AV器材，呢隻Blu-ray絕對值得推介，因為畫面暗位比較多，只要電視層次、反差比較低，可能乜都睇唔到，絕對係試機之作！<br><br>記者：許福合</p><p>魔龍成長記</p><p>畫面多黑位</p><p>《俠影魔龍》可能因為係魔幻式電影，用上唔少奇幻式拍攝特效，雖然筆者睇落欠缺壯觀有氣勢場面，不過整體來講都算拍得中規中矩，有紋有路。尤其去到BD版，特別效果嘅「效果」好似變得更為強烈，部份畫面仲變得好立體，如最後伊拉岡殺死戈巴托一幕，光影效果非常正，DVD版絕對睇唔到呢種Feel！另外，全碟總括來講都係偏暗，記得睇DVD版時因為畫面太黑，要校光啲電視先睇到，不過就令到成個畫面光晒，無晒嗰種奇幻感覺。今次BD版雖然畫面仍然好多黑位，但至少唔使特別調校電視光度，黑位都見到嘢，戲味出番晒！</p><p>必Check位</p><p>魔龍太逼真</p><p>好多人去戲院睇完《俠影魔龍》，都會話飛龍唔夠逼真，但今次睇到高清BD版，筆者就覺得飛龍逼真咗好多，尤其近鏡拍攝時，飛龍表層好有質感，非常真實。但睇埋飛龍頭，高清畫面又令佢現晒形，因為當飛龍有表情、發聲，都好明顯睇到人形嘅臉部動作，呢點就有啲失敗！<br> 講完畫面，聲音都值得一提，《俠影魔龍》採用嘅係DTSHD5.1音效，雖然無子彈橫飛嘅場面，但有幾場飛龍高速飛行畫面，都可以聽出DTSHD5.1位置感強烈嘅特點，而整體音效都相當出色。</p><p>LCDTV睇BD</p><p>LCDTV越來越普及，要完整享受BD畫面更係唔可以缺少。不過因應家居環境，用家會有唔同要求，想買部LCDTV睇BD，不妨留意以下幾款。</p><p>Olevia319睡房啱用
</p><p>Olevia319有19吋，機仔細細，放喺睡房最啱用，有HDMI、VGA、HDTV、色差及AV介面，解像度1,440×900，對比度有700:1。</p><p>BenQSH3731機身夠薄</p><p>SH3731大小為37吋，能支援1080p畫面，並且提供6ms反應速度，動態畫面出色。另外備有自動光線感測系統，可以因應環境調校背光度，睇落更舒服。</p><p>ViewSonicVX2835wm28吋屏幕</p><p>VX2835wm乃28吋較少見，支援1080p高清，具備RGB、DVI及HDMI等介面，解像度1,920×1,200，對比度800:1。</p><p>SONYX350A質素至上</p><p>SONYBRAVIA最近推出X350A，有多方面改良同提升，除可模擬電影效果模式外，Motionflow功能令畫面更Sharp更穩定，亦有助提升睇碟質素。
</p><p>查詢：</p><p>（a）得利影視（27870678）<br> （b）SCHOT（25906808）<br> （c）BenQ（23306929）<br> （d）ViewSonic（36901398）<br> （e）SONY（23452966）</p></body></html>