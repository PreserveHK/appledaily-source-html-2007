<html><header><meta charset="utf-8"><title>股場放大鏡：QDII來港買乜股？ - 歐陽風</title></header><body><h1>股場放大鏡：QDII來港買乜股？ - 歐陽風</h1><p>昨日H股指數又再創新高，急升373點，突破17000大關，所謂資金推動升市，莫過於此。據國內報載，緊隨南方基金進行首次發售的華夏基金，首天認購額已達600億元人民幣，超過南方基金的500億元。<br> 據報章引述消息透露，該基金最後額度有可能達到50億美元，折合人民幣約375億元左右，如能成行，這一規模也超過了南方基金推出的首隻QDII基金的40億美元。連同將於假後推出的兩隻QDII基金，假設每隻40億美元，短期可能來港掃貨的基金總額已達170億美元。<br> 由於基金剛剛募得資金，實際上還未來港買貨，故此近日掃得兇狠的大市值中資股，明顯來自偷步掃貨的其他炒家及基金，當然亦包括賺錢至上的對冲基金，以及國內休市期間部署大炒港股的國內投資者。<br> 有呢幾批資金射住，個市自然可以升到你唔信，所以有人鼓吹沽H股期指，可能係冇睇新聞，唔知北水正源源湧到。至於國內基金會買乜股票？大藍籌雖然有部份估值偏低，但數增長能力肯定非H股莫屬，另一個好處係H股大多屬國企，好少出現供股及賣盤等事件。最後，國內基金若唔買國內散戶熟悉之中資股，好可能會被客戶投訴。</p><p>中石油、中海油唔貴</p><p>基金經理買貨肯定謹慎過散戶，所以國內先放行QDII基金俾散戶認購，再開直通車係好合理做法。炒家任何時間都要緊貼市場新形勢，要跟呢轉資金搵食，就必揀H股同紅籌股。順帶一提，昨再創新高的中石油（857）及中海油（883）現價往績PE18倍左右，負利率年代，未算貴。</p></body></html>