<html><header><meta charset="utf-8"><title>數碼達人：東京遊戲展第二擊<br>Wii繼續狂熱　玩到跳起</title></header><body><h1>數碼達人：東京遊戲展第二擊<br>Wii繼續狂熱　玩到跳起</h1><p>向來唔參與TGS的任天堂，雖然今年照樣「老規矩」唔玩，不過就有大把遊戲生產商撐佢，使乜驚呀！今屆TGS唔算得上有驚喜，皆因主機硬件去年已出得七七八八；反過來，除噚日介紹嘅一系列PS3遊戲，Wii原來都有好多體感遊戲上演，好似BANDAINAMCO的《FAMILYTRAINER：AthleticWorld》就最啱一家大細齊齊玩，唔止雙手Fing來Fing去咁簡單，呢次仲玩到跳起：「老任，想攰死人咩！」<br>記者、攝影：陳國輝<br></p><p>現場花絮</p><p>新。體感<br>《FAMILYTRAINER：AthleticWorld》</p><p>以為KONAMI炒懷舊出番張跳舞毯，點知係一場誤會！呢款體感遊戲設計到跟跳舞毯有九成似，放喺地下即刻玩到，但其實《FAMILYTRAINER：AthleticWorld》只係一款動作遊戲，長闊度大概為1.5米，可以容納兩人同時一齊玩，身形瘦削就啱晒，大隻佬免問！<br> 最難得，呢款體感遊戲唔再HardSell運動，今次玩冒險！遊戲分成幾個唔同世界俾你挑戰，例如喺高原上跳過巨型木柱，喺石礦場駕駛「過山車」飛馳，甚至於激流上划艇，講講吓好似玩緊機動遊戲喎！仲有，如果患心臟病同高血壓嘅人都唔好玩咁耐，又要跑、又要跳、仲玩埋金雞獨立先過到關，萬一突然體力不支，真係大吉利是！<br> <br> 推出日期：08年初</p><p>加入新體感元素<br>原地喪跑</p><p>喺地毯上不斷原地跑，隨時仲辛苦過玩跑步機。<br> 標汗度：★★★★★&#13;</p><p>雙手划艇</p><p>兩隻手要不斷撐來撐去，撐完左邊撐右邊，手都軟！<br> 標汗度：★★★囗&#13;
</p><p>金雞獨立</p><p>行到轉彎位時，你必須提起一隻腳令車輛輕鬆轉彎。<br> 標汗度：★★★</p><p>另類體感！<br>手機扮碌齡</p><p>網絡商DoCoMo推出一款保齡遊戲，只需幻想你眼前係一條球道，然後當手機係波咁碌出去（當然唔好放手啦！），保齡球就會按你的移動幅度，計算出擊中率。</p><p>手提機HitGame<br>《DreamSkincare》（夢美機）</p><p>全場最爆嘅NDS遊戲，首選《DreamSkincare》，呢款由KONAMI推出嘅瑜伽遊戲，係日本美肌老師佐伯總結而成，玩家只需跟住每個Step做動作，就可以達致美肌嘅效果，女士必玩！<br> <br> 機種：NDS<br> 推出日期：10月18日&#13;</p><p>《CookingMama2》</p><p>同上一集相比，今次喺材料方面增加至80種，可烹調出更多唔同類型嘅菜式。呢隻Game瘋魔OL界潮女界，相信唔少女Fans一定等到頸都長。<br> <br> 機種：NDS<br> 推出日期：11月15日</p><p>家用機HitGame<br>《Biohazard：TheUmbrellaChronicle》</p><p>雖然PS3、XB360版嘅第5集未有新消息，不過Wii版《Bio：UC》就開發得如火如荼。Wii呢款射擊版《Bio》，最特別係喪屍唔再一味慢慢爬過嚟，速度快好多。<br> <br> 機種：Wii　<br> 推出日期：11月15日&#13;</p><p>《人中之龍3》</p><p>SEGA黑社會系列終於殺入PS3，故事由現代返到古代，角色有齊宮本武藏，仲好似《鬼武者》搵金城武咁，搵嚟竹中直人個樣嚟玩，可惜現場未提供試玩版。<br> <br> 機種：PS3<br> 推出日期：08年第一季</p><p>《忌火起草》</p><p>SEGA推出嘅恐怖作品，畫面逼真到似睇戲，雖不設試玩，不過睇Trailer出現好多似曾相識嘅鏡頭，如大大隻血紅眼睛怒睥，十足《午夜凶靈》遊戲版。<br> <br> 機種：PS3<br> 推出日期：10月25日</p><p>《DECASPORTA》</p><p>由Temco推出的運動遊戲，喺Wii上有齊十項全能，例如跑步、游水，甚至乎足球都有得玩，角色以Q版公仔為主。<br> <br> 機種：Wii<br> 推出日期：12月20日</p><p>《忍者外傳2》（NinjaGaiden2）</p><p>講明屬XB360獨佔大作，可惜除現場一幅巨型宣傳裝飾之外，未有任何Trialer或戰鬥畫面畀大家先睹為快。<br> <br> 機種：XB360<br> 推出日期：07年底</p><p>《真。三國無雙5》</p><p>繼承上代嘅喪打特色，一個打幾百個，畫面當然更流暢，除加入更注重連續攻擊嘅模式外，亦有機迷盼望已久嘅Online元素，約埋幾個死黨一齊玩最興奮。<br> <br> 機種：XB360/PS3<br> 推出日期：11月</p><p>《美麗塊魂》（BeautifulKatamari）</p><p>《塊魂》一直被形容為畫面唔夠靚，今次首度推出XB360版，畫面當堂靚晒！玩法與上代一樣，四圍碌、四圍吸物件，務求限時內達到最大直徑球體。<br> <br> 機種：XB360<br> 推出日期：10月18日</p><p>《DragonBallZ：BudokaiTenkaichi3》</p><p>龍珠系列長玩長有，但Wii版的玩法同以往PS2差唔多，玩法亦像舊作般做手勢出招，冇乜驚喜；反而角色方面首次加到160多個，係史上最多。<br> <br> 機種：Wii<br> 推出日期：10月4日</p></body></html>