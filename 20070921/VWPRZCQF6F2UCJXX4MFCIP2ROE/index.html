<html><header><meta charset="utf-8"><title>窩輪搏擊：工行追落後買9600 - 俊樺</title></header><body><h1>窩輪搏擊：工行追落後買9600 - 俊樺</h1><p>世界變得真係快，花旗股市啱啱炒減息刺激經濟，轉過頭又話炒通脹惡化，市場嘅混亂，人心嘅虛怯，睇到晒嘞。聯儲局議息前股市偏好，𠵱家應該係調整嘅時候，不過，話通脹會有急升風險，亦唔係得個噏字，睇吓美元同油價，話冇通脹風險你都唔信。<br> 有人話唔使驚，因為花旗經濟冇以前咁好，通脹唔應該有壓力，如果係咁仲慘，即係話有「滯脹」風險，即係話經濟又唔掂，通脹又越嚟越厲害，你話到時點算？</p><p>前晚布殊喺記招答問題，講到經濟同樓市，冇厘神氣，伯南克同保爾森喺國會作證，面對尖銳問題亦表現得好冇癮，喺鏡頭面前都係第一次見，伯南克仲被迫到要承認減息係為咗救市，呢樣嘢對一個奉行自由市場嘅學者嚟講真係好hurt。<br> 睇個勢如果花旗股市出現顯著調整，港股會有啲影響，不過，北水南調概念仲好煞食，恒指調整幅度唔會好大，短炒嘅話，集中火力喺H股應該既安全又有值博率。<br> 工行C輪9600：工行（1398）係大落後股，等佢創新高炒上等到頸都長，昨日終於升上5.40元收市，炒乜嘢？唔使諗，梗係同抽個市上去有關，炒大落後先睇6元，要真正對恒指升幅有大貢獻，應該會踢上7元，可以買啲工行C輪9600，昨收77仙，槓桿率7倍（有效5.2倍），對冲值0.72，正股升上6.50元，9600應該喺1.70元樓上，正股跌穿5.15元止蝕。</p></body></html>