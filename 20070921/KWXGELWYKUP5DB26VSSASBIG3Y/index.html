<html><header><meta charset="utf-8"><title>利字當頭：搵食啫！犯法呀？ - 利世民</title></header><body><h1>利字當頭：搵食啫！犯法呀？ - 利世民</h1><p>阿伯減半厘，有幾個簡單，又直接嘅現實問題。<br> 淨計今年頭三季，累積通脹早就超出阿伯訂落嘅2%水平。就算今個月CPI跌咗0.1%，CoreCPI都仲升緊0.2%；而且CPI跌，原因話係能源同食品價格下跌。乜話？82美元一桶油，你估吓嚟緊幾個月CPI會唔會持續下跌呢？乜聯儲局行動，唔係話要有前瞻性咩？</p><p>放水結果成泡沫</p><p>未有明顯迹象反映通脹受控，減半厘，最終都係「怕」地產泡沫爆破炸到無辜平民。今次FOMC聲明，最可圈可點一句︰「Economicgrowthwasmoderateduringthefirsthalfoftheyear,butthetighteningofcreditconditionshasthepotentialtointensifythehousingcorrectionandtorestraineconomicgrowthmoregenerally.」<br> 既然講到明減息係為免引發衰退，即係話：「保持美元購買力」唔再係聯儲局首要兼唯一任務。保持美元購買力同打擊通脹，基本上係同一個政策嘅兩面睇。更重要係，保持貨幣購買力同操控增長，中央銀行只可以二擇其一，而且操控增長通常都係無可能達到嘅目標。所以，今時今日，比較醒目嘅央行，都唔會嘗試用貨幣政策操控增長。<br> 雖然阿伯可以話︰「今次係特殊例子，唔算干預。」不過，次次都可以係特殊例子！98年，LTCM夠「特殊」啦，放水結果就係科網泡沫。01年，放水結果就係今次房產加原材料泡沫。我哋分析政策，唔單止要睇動機，最重要睇結果。<br> 今次，聯儲局份聲明，可以話係阿伯上台後，最悲觀一份；而且，CPI跌，亦都唔係正面訊號。不過，華爾街又升又開香檳，原因得一個，就係阿伯終於明白邊個先係老闆。&#13;</p><p>把心一橫學格老</p><p>佢老人家剛上台時，仲有啲頭巾氣，以為自己可以改革呢個官僚同PrivateClub嘅Cross-over。同時間，佢又因為怕俾人定性做鴿派，所以點都要狠心加息幾次；不過，之後又唔嗲唔吊，俾財經界左右夾擊。最終，把心一橫，學佢上手格爺，個市唔掂，咪減息囉，無謂搞咁多嘢！<br> 忽然，諗起黃子華喺《十下十下棟篤笑》嗰句︰「搵食啫！犯法呀？」呢句香港金句，估唔到去到華爾街都啱使。<br> 伸延欣賞︰<br>  http://youtube.com/watch?v=pGVf4gUujms </p></body></html>