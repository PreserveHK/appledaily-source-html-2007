<html><header><meta charset="utf-8"><title>清潔阿姐一布走天涯<br>抹廁板用佢　抹枱又用佢</title></header><body><h1>清潔阿姐一布走天涯<br>抹廁板用佢　抹枱又用佢</h1><p>誰是一間公司的靈魂？如果你答老闆，可能未必對！應該是「清潔阿姐」。清潔阿姐肩負全公司清潔衞生的重擔，如果阿姐做事馬虎，隨時害了全公司員工。正如網民merry001662說：「我公司個清潔阿姐，將個吸塵機吸完地下，吸我張枱，再吸我張凳，好污糟呀！」</p><p>為了逃避阿姐的可怕吸塵機，網民merry001662極力阻止阿姐靠近，寧願不要清潔服務。不過，網民cyily認識的阿姐更加恐怖，因為她有一條猶如生化武器的「萬用布」，「我老婆公司個阿姐有一條萬用清潔布，萬用範圍包括電話、桌椅、洗手間、冷氣機等。」<br> 另一位網民ericshimano公司的阿姐，其萬用布更厲害：「我公司個阿姐用塊布抹完廁所板，跟住至抹我哋啲枱，再抹公司個神枱，真係俾佢激死！」</p><p>職員自備消毒藥水</p><p>網民小吉妹仔同樣寧願不要阿姐：「我從來都唔會畀啲清潔阿姐抹我嘅勢力範圍。」網民hoyinzoe說：「原來咁多人都有相同經驗，我公司個清潔阿姐都係一塊超級萬能布抹晒電腦同電話，搞到我要帶私家消毒藥水抹番我部電話。」<br> Net神相信一位稱職的清潔阿姐應該做事嚴謹，每天清早在同事返工前，已經吸塵和抹枱，還把茶水間和洗手間一併清理妥當。網民1a2b3c的公司便有一位稱職的阿姐：「我公司個阿姐讀過家務助理課程，佢做嘢好有條理，一條濕布加一條亁布，所以我好放心佢搞我張枱。」<br> <br>  http://www10.discuss.com.hk/viewthread.php?tid=5293820 <br> <br> 《蘋果》網聞版請你報料！大家無論在網上網外發現任何騎呢搞笑的事情，都歡迎提供照片或短片資料。<br> 一經採用可獲酬100元<br> 請附姓名、電話及電郵地址，電郵到：newsapple@appledaily.com</p></body></html>