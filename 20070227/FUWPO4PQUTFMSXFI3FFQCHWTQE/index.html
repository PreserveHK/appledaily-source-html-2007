<html><header><meta charset="utf-8"><title>REVIEWS手機：<br>9.4mm前鋼後軟膠　滑溜唔跣手</title></header><body><h1>REVIEWS手機：<br>9.4mm前鋼後軟膠　滑溜唔跣手</h1><p>索愛真係快咗喎！W880i二月初才公布，月中就賣街，趕到嘔茄！難為做男友嘅認真偉大，拆完利是冇耐，轉頭又話要上繳實現女友新年願望；冇計嘅，不銹鋼外殼僅厚9.4mm，拎起咗真係唔想放番低，你死撐話W880i同佢手上用緊嘅W810i同樣有WALKMAN兼200萬像素相機？睬你都儍！<br><br>記者：陳國輝<br>攝影：黃子偉　ImageGirl：Chimpy</p><p>機背軟膠　唔怕手汗</p><p>「W880i得個殼唔同，不銹鋼睇落咁重，又容易印手指模，不如考慮吓再決定啦！」錯晒，女友會話：「咪以為W880i用不銹鋼外殼就嫌佢重，淨重量71g，係最輕嗰批3G手機；第二，佢採用磨砂表面，唔會印手指摸，就算你係手汗多到濕晒嗰種人，部機亦唔易跣手。點解？黑色機背位唔係用金屬，唔係硬膠做成，摸落去你感覺有些少柔軟，真正嚟講係防滑料，薄得嚟唔跣！」<br> 所以女友見到，一定八成肉緊「咇」幾粒眼淚，到時你更加要忍痛買畀佢做禮物。</p><p>至於機身其他Parts有乜特別，小記都試用過：</p><p>介面又係咁　欠新意！</p><p>唔想買畀女友？唔係冇計，不過要喺雞蛋裏面挑骨頭，有啲難度。「我曾經試用過，原來Menu同以前部W810i、W850i差不多，Icon亦甚少變化，而且WALKMAN播放器仲用緊以前嗰種Interface，欠缺新意喎。」與其咁樣反擊，不如順應天意，講到尾音質最緊要，喇叭細細（收埋喺機背），教人意外係音色好清脆；播放嗰陣人聲唔坼，反正九成九用家只係插住Hands-free聽歌，介面有乜變化唔重要，總之用落User-friendly，唔使左搵右搵嘥時間，假如識得咁諗，女友實錫晒你！</p><p>粒掣太細　整靚指甲先「咪」</p><p>男人用，尤其手指特別肥大嘅人，對住W880i嗰種纖巧的骰嘅設計，簡直要舉起雙手投降。女人用就唔同，手指幼細，㩒Keypad數字鍵等同食生菜咁Easy，仲可順道畀個藉口自己：「整靚啲指甲先。」打電話嗰陣，最好逐粒鍵慢慢「咪」落去，唔使快，最緊要動作靚，仲要記得Show埋你手上5塊靚甲咁先至Perfect。聽落好似有啲誇張，但試問邊個女仔唔貪靚？若然做男友嘅夠醒目講埋呢個Point佢聽，話唔定佢仲覺得你份人體貼呢！</p><p>照舊幾味　值得玩吓</p><p>PROFILE</p><p>制式：WCDMA（3G）及GSM三頻<br> 體積：103×46.5×9.4mm<br> 重量：71g　顏色：銀、黑<br> 音樂播放：18小時<br> 通話時間：390分鐘　備用時間：425小時<br> 主要功能：26萬色芒、視像電話、200萬像素相機、WALKMAN播放器、A2DP藍芽立體聲、支援M2記憶卡、JAVAMIDP2.0<br> 售價：$4,180　<br> SonyEricsson（82038863）</p></body></html>