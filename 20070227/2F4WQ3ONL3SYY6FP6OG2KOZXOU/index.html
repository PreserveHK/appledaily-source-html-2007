<html><header><meta charset="utf-8"><title>有機化學有前途 - 左丁山</title></header><body><h1>有機化學有前途 - 左丁山</h1><p>新年到車公廟祈福求籤之後，成班人到沙田馬會飲茶，本以為人哋已經返晒工，凱旋廳一定大把位啦；誰知不然，全廳滿座，向隅者眾，卒之搵到一張四人枱，周圍望吓，原來有好多老細請員工食開年飯/開工飯，唔怪得啲大枱全部坐滿人，只剩番幾張四人枱，我哋夠醒目，一於化整為零，各據東西。<br> 有咁多人喺度，自然碰到唔少中大教授。與教授W講聲恭喜發財，教授W話：「我哋邊度會發財㗎，最好你哋發財，捐多啲錢畀中大做獎學金！」教授W見親人就話大學獎學金唔夠，研究費用唔夠，唔淨止為佢自己一系，仲幫手搵埋佢嘅同屆校友捐一個全費獎學金畀新成立嘅法律學院，認真唔話得。有一啲校友唔鍾意係唔係都鬧中大，只要自己負擔得起，就捐款支持，譬如賓架W已經講過啦，此外船務C每年捐款二三十萬元辦中華道德教育研討班，地產L捐幾十萬研究香港歷史，地產W捐二百萬做獎學金（得獎學生不以學業成績為主），馬主W生前捐二三十萬獎學金，不幸英年早逝，W太答應繼續捐款……批評還批評，鬧母校大家都有自由，希望一啲校友唔係淨止識鬧而唔識得捐款，應承每個月自信用卡扣一百元捐畀母校得唔得呀？畢業咁多年，唔好話負擔唔起噃，每個月搭地鐵都唔止呢個數目啦！</p><p>教授W話歐美大藥廠紛紛到中國開發研究實驗室，求才若渴，讀有機化學嘅，人人有工做，叻仔叻女未畢業已經被聘，博士尤其搶手，新加坡猛咁搶人。左丁山矇查查咁問：「藥廠唔係要請藥劑師嘅咩？點解請有機化學學生？」教授W話：「你就好似一般學生、家長咁，有大誤會。讀藥劑學，只識配藥，跟住醫生走，唔可以有創意嘅，有機化學人才到藥廠研究新藥，有機會創製或發現新藥物，新加坡要做亞太製藥中心，啲藥廠就鍾意中國人多到中國搞R＆D，故此兩方面都搶有機化學學生，讀化學系，有前途㗎！」左丁山係科學盲，分唔出什麼是無機有機，但知道化學Y到內地搞化工廠，又旺又發，十分有商機。逢係W教授推薦嘅學生，化學Y都請晒，聽講化學Y特別鍾意請香港仔，香港女喎。</p></body></html>