<html><header><meta charset="utf-8"><title>國際視野：金磚三國　呈現走資？ - 王冠一</title></header><body><h1>國際視野：金磚三國　呈現走資？ - 王冠一</h1><p>美股欲罷不能、歐股亦穩步上升；日股日升日跌、港股自成一派。再扯遠點，澳紐經濟大放異彩，撲入去買股票，分分鐘財「息」兼收。上述都是不滅神話的主角，只有所謂「金磚四國」，似乎有點異樣。何出此言？<br> 中國股市炒供求，成億股民絕大部份未受過教訓，股災？知啥！升幾日停板，連祖宗十八代的錢都番嚟啦，跌9%（2月27日）？濕濕碎啦！<br> 要支撐環球股市，必不可少了中國一份兒，因為人多好辦事。一有消息，必然起哄，多多都唔夠佢買。如此股市，點評？<br> 俄羅斯和巴西股市，前日其他人升至好地地，兩者表現卻甚疲弱，不知葫蘆裏賣的是甚麼藥。難道已是強弩之末？講到弱勢，又怎及得上印度股市？周一Sensex單日跌近5%，年初至今已蒸發千多點。這煲咖喱是否已燶燶地？上述國家股市之表現，可有令閣下聯想起「走資」一詞？<br> 股市之所以能屹立不倒，主要是錢多且平，以及併購活動頻仍所致。為甚麼錢平？國際大鱷哪有不借低至0.5厘的日圓在市場興風作浪？尤其是日本近日發表令一眾大中小鱷掩住半邊嘴笑的經濟數據，這「一沉十數載」的全球第2大經濟體系，多年來補藥、補針盡食盡打，竟然是如此不濟的銀樣鑞槍頭，怎不貽笑大方？瞧瞧美國：減減息、打場仗，又雄風再現；人人唱佢死的樓市又何足懼？有兩支大水喉（中國和日本）射住個債市，孳息不升、樓市不死，多謝「息魔」?!<br> 併購項目數額越來越大，不是錢多是甚麼？動輒數以百億美元計，當錢唔係錢，是甚麼世界？資本主義社會已是剝削，全球化更促成壟斷。股市？大大殺起，怕啥!!</p></body></html>