<html><header><meta charset="utf-8"><title>數碼達人：N95行貨鐵定$6,998<br>水貨即減$3,000跟！</title></header><body><h1>數碼達人：N95行貨鐵定$6,998<br>水貨即減$3,000跟！</h1><p>諾記機王N95嘅功能唔再係HotTopics，半年前已於杭州現身，一眾機迷對其Profile讀得滾瓜爛熟；討論焦點反而係幾時有得買、賣幾錢。等唔切者相信已入水貨，衝破心理關口嘅$10,000！仲要玩瀕臨絕種動物——勁冇貨，賣部機畀你，仲要靠你有幾分熟客面子；今日行貨正式推出，$6,998！水貨應聲倒下「價錢」！<br>記者：陳國輝<br>攝影：楊錦文</p><p>內置行山地圖水貨都冇</p><p>玩行機雖然冇咁快到手，但起碼唔使買貴嘢，而且佢內置幾款專為本地玩家而設嘅分唇，連水貨都冇！<br> 最大分別係內置GPS地圖，行機配備《MapKing》地圖王，結合地政署最新資料，配埋廣東話發聲，好鬼親民，比起水貨齋配Nokia自家地圖，肯定優勝啲；另一樣嘢係行貨特設行山路徑地圖，內置全港主要行山路段，只要打開GPSSearch一吓，隨時就搵番自己行緊邊一忽位置，包唔怕迷路。</p><p>實試！
</p><p>行貨部件逐忽Check</p><p>Profile</p><p>制式：WCDMA及GSM四頻<br> 體積：99×53×21mm<br> 重量：120g<br> 屏幕：2.6"1,600萬色芒<br> 通話時間：160(WCDMA)/21(GSM)分鐘<br> 備用時間：215小時<br> 主要功能：500萬像素蔡司相機、內置GPS衞星導航系統及地圖、HSDPA技術、WLAN、每秒30格動畫攝錄、藍芽<br> Nokia（21366338）<br> <br> 售價：$6,998<br> 發售日期：4月18日</p><p>記者會花絮<br>GPS尋寶熱死傳媒</p><p>話說諾記好想Sell部N95嘅地圖王功能，搞咗個星光大道GPS尋寶遊戲，有好事腦記先彈咗句：「乜我入咗『OCamp』咩？點解記者會變咗玩野外定向？」；正式落場尋寶，中午天氣轉曬，個個熱到叫阿「媽」，仲要俾班路過自由行彈咗幾句，場面都幾激動！</p><p>水貨7日勁冧$3,000</p><p>玩水貨嘅朋友一定要有心理準備，冇原廠保養故然係重點，但售價好似過山車咁，上上落落，你受唔受得住先？N95貴為諾記07年旗艦，首批水貨開天價$10,000不足為奇，而且甫推出全港唔夠10部，莫講話搶，有錢亦未必買到。但情況好快出現逆轉，據先達Sales解釋，上個禮拜由於大貨（水機）返咗，加埋行機消息刺激，個價7日間狂跌$3,000，自言早前買咗水貨嘅熟客，真係有啲不值。</p></body></html>