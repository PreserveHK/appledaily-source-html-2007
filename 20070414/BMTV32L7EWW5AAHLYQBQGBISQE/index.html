<html><header><meta charset="utf-8"><title>娛樂怪史：八両金哭訴老婆走佬</title></header><body><h1>娛樂怪史：八両金哭訴老婆走佬</h1><p>時間：98年11月21日<br> <br> 人物：八両金、八両菜<br> <br> 地點：八両金香港仔寓所<br> <br> 經過：貧賤夫妻百事哀，呢個世界好多人只可以共富貴，唔可以共患難，八両金老婆八両菜（何顓彤）就係其中一個例子。八両金原本家財千萬，但98年因為投資失利變成一無所有；八両菜就因為炒燶股而搞到周身債，但又唔肯同八両金一齊共患難，結果拋夫棄子，十足十粵語片劇情。<br> 話說98年11月，八両金喺香港仔寓所攬住個仔向傳媒哭訴老婆離家出走，話如果唔係有個仔嘅話，佢一早就跳樓死算數。到咗第二日，八両金先知八両菜為咗還債偷偷地去咗日本做嘢，八両金唔單止原諒咗老婆，而且仲喺八両菜由日本返香港嗰日，帶埋個仔去機場接機，一家三口團聚，場面溫馨。<br> 八両菜重投八両金懷抱之後，佢哋經常一家三口出現，大晒恩愛，可惜呢段歡樂溫馨嘅日子維持咗冇幾耐，八両菜始終捱唔到窮困日子，決定再次拋夫棄子，今次仲一去冇回頭。到今時今日，都係八両金獨力養大個仔咋！<br> 本欄逢周一至周六刊出</p></body></html>