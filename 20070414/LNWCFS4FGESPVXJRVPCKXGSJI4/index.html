<html><header><meta charset="utf-8"><title>股場放大鏡：高PE股高危一族 - 歐陽風</title></header><body><h1>股場放大鏡：高PE股高危一族 - 歐陽風</h1><p>近日唔少公司，業績一出就見光死。最明顯不過係內需股，如永嘉（3322）出完業績，由近5蚊跌到落3蚊邊，非常誇張。業績顯示，其06年底止盈利2.61億元，按年上升7.9%，但期內每股盈利25.9仙，卻出現倒退，因發售新股致盈利攤薄。不過呢個都唔係最大問題，集團中期盈利增長3成，全年純利卻只得單位數字，咁點叫做有內需概念嘅增長股，更加唔值一般內需股20倍以上嘅PE。</p><p>業績唔對辦見光死</p><p>另一個問題係去年有世界盃熱潮，佢擁有之UMBRO品牌包括有英格蘭國家隊等流行之波衫，業績冇理由咁差，集團以高價奪得的品牌專利費，仲值唔值？照咁計，同樣係賣運動服裝的李寧（2331），往績PE高達56倍，預測PE都成30倍，一旦業績唔對辦，又係高危一族。<br> 另外，豬肉股雨潤食品（1068）公布業績前有資金偷步炒上，公布業績後卻被狂沽，下跌成12%，呢隻被滙證等大行睇得極好嘅食品股，去年純利增長36%至4.89億元，不過每股盈利冇增長，維持0.34元，以現價計，雨潤PE25倍，增長唔夠勁都係死罪。<br> 最後數到中旅國際（308），噚日公布業績後跌6%。集團去年純利倒退38%，由於去年度盈利涉及個別非經營因素，若剔除上述因素，盈利實際減少約18%。盈利倒退因為新業務芒果網及珠海海泉灣前期投入的銷售管理費用龐大，惟去年暫時未能提供盈利貢獻。中旅以上述業績計之往績PE大約50幾倍，聽落幾得人驚，要明年新業務有盈利，PE至會降低，但有分拆芒果網同中旅重組注資做溢價，算係較值得低吸之見光死股票。</p></body></html>