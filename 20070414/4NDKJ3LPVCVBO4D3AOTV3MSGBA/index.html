<html><header><meta charset="utf-8"><title>家居新品：家製冬甩　唔使甜到漏</title></header><body><h1>家居新品：家製冬甩　唔使甜到漏</h1><p>情侶喺屋企有嘢搞？唔好心邪，其實係整吓嘢食啫！兩個人煮飯仔本來已經好甜蜜，加上𠵱家越來越多DIY家電，幫你整吓冬甩、做吓朱古力火鍋，要甜在心的感覺易過借火。而且甜度可以自己調校，唔使驚食完變肥妹！<br><br>記者︰王俊榮　<br>攝影︰陳盛臣　<br>Model︰Meko&amp;Brad（thegroup）</p><p>3分鐘整7件冬甩</p><p>拍拖無新節目？留喺屋企二人世界整吓嘢食就最好不過。市面已經有好多小家電幫到你，除咗N年前的飛碟機、夾餅機之外，時尚家電品牌Cuisintec亦推出好多新選擇，其中以迷你冬甩機最受歡迎。以前做冬甩工序繁複，唔係烤就要炸，搞一大輪為咗食幾個「車轆仔」，好多人寧願出街買現成好過喺屋企做。𠵱家就唔使咁煩，只需要將簡單材料一次過打勻成漿，放入迷你冬甩機內，合蓋等3分鐘，就可以一次過做出7個迷你冬甩，還可以於每個冬甩上沾上朱古力或糖霜，享受不同味道。而且機身細細又慳位，易潔式烤板設計亦好容易清洗。</p><p>材料：</p><p>麵粉100g、牛奶80ml、砂糖少許及雞蛋兩隻。（可製14個迷你冬甩）</p><p>Steps</p><p>Cuisintec迷你朱古力噴泉$698（a）
</p><p>好多情侶鍾意食朱古力火鍋，貪其甜蜜蜜夠晒Sweet，如果加埋一個噴泉喺面前，就一定更加浪漫。三層高的噴泉，溫暖窩心的朱古力醬由頂層慢慢流下，先同情人叉起水果粒或蛋糕蘸以朱古力醬再放入口，一口溫馨感覺甜到入心。</p><p>其他新貨<br>Princess趣致棉花糖機$320（b）&#13;</p><p>懷舊棉花糖唔難食到，但沖涼盆咁大個的棉花糖機已經好難見到，Princess就將懷舊感覺重新包裝，推出嬌小的骰的自製棉花糖機。只要開機倒入砂糖，30秒後即有糖絲出現，再用竹籤喺上面攪吓攪吓，就可以做出軟綿綿的棉花糖，與情人一人一下一下搣住食，甜到漏！</p><p>Princess小蒸靈$280（b）
</p><p>買得叮叮點心，當然係求方便，攞返屋企唔使開爐。但放入微波爐叮一叮，食物水份好易抽亁，硬得嚟一啲都唔好食。小蒸靈就可解決呢個問題，只要將叮叮點心、包點甚至雞蛋放喺上面再按開關掣，仲有提示訊號響住提醒你，咁就可以方便快脆食到好味點心。</p><p>Princess專業麵包機$520（b）
</p><p>　想喺屋企食到新鮮出爐麵包一啲都唔難，你可以按個人喜好，混合喜愛的材料成麵粉糰，放入有三種製麵包模式的全自動麵包機內發酵，就可以做出重一磅半的新鮮法式、標準包或麥包，麵包機能保溫，令到麵包一小時後仍然新鮮熱辣。</p><p>即場試食<br>好在甜度自己揀！</p><p>Eva︰「入口蛋味好香，熱冬甩比現成凍嘅更好食。」</p><p>林小姐︰「喺街買嗰啲冬甩通常都好甜，自己做可以因應份量調校甜度。」</p><p>楊先生︰「味道比喺街買嘅冬甩淡，啱晒唔鍾意食太甜的人，畀我都會揀自己整最啱口味。」</p><p>Pergina︰「自己喺屋企都做到，幾方便，價錢合理都會買返屋企試吓。」</p><p>a.住好D	<br> 地址︰銅鑼灣霎東街禮頓中心二樓	<br> 電話︰28905555<br> <br> b.大昌行	<br> 地址︰尖沙嘴新世界中心二樓	<br> 電話︰23126707&#13;</p></body></html>