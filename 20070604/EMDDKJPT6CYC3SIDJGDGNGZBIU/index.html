<html><header><meta charset="utf-8"><title>金手指：勇氣，去了哪？ - 孫柏文</title></header><body><h1>金手指：勇氣，去了哪？ - 孫柏文</h1><p>上個禮拜五，孫柏文嗰篇《金手指》得200幾字。之後，有數名fan屎來電郵問：「孫柏文又呃稿費？！」其實，篇文原本有800幾字，不過被編輯刪改之後，就得番200幾字。被大量刪改嘅原因，就係篇文講禮拜五要開審嘅「炸廸廸尼」案，原來喺審訊期間，為咗保護司法系統不受外間壓力干擾，孫柏文係唔准講呢單嘢。以下就係原先要出嘅文……</p><p>我都想炸廸廸尼</p><p>舊年8月26日，22歲男髮型師林嘉樂話自己係「真主教恐怖分子」，走上網上問：「在座有冇人識整炸彈……我想炸廸廸尼……唔該」。跟住就俾人拉咗。當時，警方話可能觸犯《刑事罪行條例》第54條，企圖導致爆炸意圖危害生命或財產罪，講到有咁大得咁大，講到好似拉咗拉登咁。好勁！<br> 當時，孫柏文都寫咗篇文，題為「你真係信佢想炸廸廸尼？」，相信毋須要多解釋，大家都知道我嘅論調。不過如果要簡短總結嗰篇文，我當時話差佬喺呢單嘢簡直就係硬膠。我哋納稅人辛辛苦苦交嘅稅，用嚟去拉呢條友？話呢條友「企圖導致爆炸意圖危害生命或財產」？真係好似俾人抄牌時好多人老土咁講句，捉賊又唔見你咁叻？<br> 不過，可能因為政府知道自己硬膠，呢條友左睇右睇都冇忽似恐怖分子，怕畀外國英文傳媒恥笑，所以就連呢個「經一事、反一智」嘅政府，最後都係要搵個落台階，「只係」告林嘉樂「浪費警力」。<br> 平時，政府揀人拉嘅時候都非常高明，淨係欺善怕惡，專揀啲冇還擊力嘅人。例如，要拉人「不雅」，最好就係拉啲學生，而有明光社呢啲揸正牌支持嘅刊物，就會有特權被豁免。而拉網友嘅時候，就專揀啲「電車男」，因為知道佢哋一定棄甲而逃。<br> 不過，去到今年2月，「真主教恐怖分子」林嘉樂就首次提堂，罕有地唔認罪，要同欺善怕惡嘅政府打官司。當時，我講過，孫柏文全力支持林嘉樂！如果林嘉樂係布殊，你就當孫柏文係貝理雅。</p><p>我曾經講過，林嘉樂寫啲咁嘅嘢，只係想運用「諷刺性模仿」parody嘅手法，去紓緩我哋特區人民對世界嘅憂慮。如果林嘉樂有錯，就係錯在搞爛gag唔好笑。如果「搞爛gag唔好笑」都要坐監，孫柏文更加要支持林嘉樂打贏呢場官司，更加要做林嘉樂嘅貝理雅！呵、呵！捍衞搞爛gag自由！<br> 後記：大家睇完之後，係唔係覺得孫柏文好硬膠？林嘉樂到禮拜五開審嘅時候，突然「熬底」，由唔認罪改為認罪。估唔到我呢個貝理雅，會遇到一個咁樣嘅布殊。嗰種仲以為搵到戰友，繼而被離棄嘅感覺，只能用眼淚表達。<br> 今日6月4日，年輕人為了自由對抗強權的勇氣，去了哪？<br> 金手指網誌： http://phatdat.blogspot.com </p></body></html>