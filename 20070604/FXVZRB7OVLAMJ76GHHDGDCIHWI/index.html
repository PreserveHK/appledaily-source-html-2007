<html><header><meta charset="utf-8"><title>只睇業務唔管錢<br>中環在線：盈保前掌櫃撇二少轉投岳少 - 李華華</title></header><body><h1>只睇業務唔管錢<br>中環在線：盈保前掌櫃撇二少轉投岳少 - 李華華</h1><p>因為要承擔賬目出錯，喺舊年2月宣布同盈科保險拜拜，辭去執行董事兼首席財務總監一職嘅張森（SamCheung），同李家二少講再見之後，原來轉投麗新發展岳少嘅懷抱，而且已經有成半年咁耐。噚日華華喺麗展份通告裏面，見到佢大名，先知佢已經喺舊年11月加盟麗展，做高級副總裁，啱啱喺6月1號做埋執行董事，除咗可以收酬金，仲可以參加購股權計劃。<br> 即係話，舊年6月會計師公會決定唔向張森採取紀律處分後，佢跟住就轉投麗展。噚日華華同佢傾咗兩句，佢話喺麗展主要睇公司業務發展，但就唔管財務。<br> 麗展同張森訂嘅董事合約，並冇固定服務期，而且一年內喺免付賠償（法定賠償）嘅情况下，公司可以終止有關合約──咁即係一年內隨時炒得，似乎有啲怪喎。之前，盈保同張森訂嘅董事合約，都講明兩年啦！相反，麗展同系嘅豐德麗，噚日都委任咗執行董事劉傑良，但人哋就有三年固定任期。</p><p>張永霖係紅娘？</p><p>張森年紀輕輕，43歲人履歷卻相當豐富，原來早喺2000年盈動（電盈前身）提出收購當時嘅老電時，佢已喺4月份過檔盈動，出任收購合併董事，02年初先加盟盈保；之前又至少喺三家投資銀行做過。<br> 究竟張森點樣搭路入麗展，𠵱家真係得個「估」字。電訊盈科嘅前副主席張永霖，喺合併後嘅新公司內，曾經負責協助集團商討大型收購項目，華華估計，張永霖同張森應該共事過，會唔會就係咁搭到入去麗展嘅董事會成員、即係張永霖嘅弟弟張永森呢？<br> LiWaWa@AppleDaily.com</p></body></html>