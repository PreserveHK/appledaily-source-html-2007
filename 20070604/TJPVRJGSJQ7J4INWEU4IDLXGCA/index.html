<html><header><meta charset="utf-8"><title>案內人隨筆：虛虛實實 - 尹思哲</title></header><body><h1>案內人隨筆：虛虛實實 - 尹思哲</h1><p>是日金句：下廚思馬力，肉餅見人骨<br>──摘自《高登討論區》</p><p>6月4日，思哲睇新聞，見中聯辦某位仁兄，身處一堆學生中間，手執一封信，琅琅地讀出信中內容。原來某位小學生，早前寄給總理的一封信，榮幸地，現在獲得了回信。<br> 總理一筆一筆寫成的字，或許太過工整，或許太過完美，思哲總有種莫名其妙的虛幻感覺。<br> 信中寫道：「我相信知識的力量能夠改變命運。」香港與北京，雖然相隔十萬八千里，一個小學生，跟一個大總理，沒有動用到MySpace、QQ甚至電子郵件，居然達到了這種高層次的精神交流，證明了世界上有些事情，真的能夠超越現實世界的物質距離。<br> 如果一個國家總理跟一個小小學生，可以這般簡單地溝通，按照這個邏輯，倘若加上林林總總的網上工具，從此以後，香港的校園，馬上推行起互動教學。<br> 上地理堂，老師問：「尹同學，北京冬天氣溫幾多度？」<br> 尹同學答：「老師，畀少少時間我，等我send個email問吓總理先。」<br> 上社會堂，孫柏文問：「老師，你成日講社會資本二合一，究竟社會主義和資本主義有咩分別呀？」<br> 老師：「Er…er…呢個係好問題，大家一齊上去chatroom，等溫總理同我哋講解。」<br> 但最正，莫過於通識堂：「各位同學，我哋今日討論的題目係──六四事件。」<br> 眾同學仔：「有冇搞錯呀，老師，嗰時我哋都未出世。好在我有總理個QQ，等我問吓佢六四係咩東東先……」</p><p>虛擬人民　舉動受監視</p><p>有朝一日，若思哲教書，望住一班天真無邪的面孔，我會同佢哋講：「各位同學仔，呢個世界上，好多事物，虛則實之，實則虛之；觸摸到的，不一定真，接觸不到，卻不一定是假。」<br> 例如，見第二世界（SecondLife）的成功，北京市政府旗下的一家公司，最近宣佈要模仿SecondLife，打造網上一個虛擬中國，系統由瑞典公司EntropiaUniverse負責。<br> 虛擬世界明明冇王管，但這個國產世界，富中國特色，虛擬人民一舉一動，卻受到監視，真實到不得了。<br> 但當然，若玩家可以依循父慈子孝、兄友弟恭，孝悌扶持這些大原則去玩，到了最後，遊戲等級自然會步步高陞。<br> 案內人隨筆網誌： http://wanszezit.wordpress.com/ <br> 電郵：insider@appledaily.com</p></body></html>