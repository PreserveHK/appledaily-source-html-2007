<html><header><meta charset="utf-8"><title>金手指：金融街VS環保大道 - 孫柏文</title></header><body><h1>金手指：金融街VS環保大道 - 孫柏文</h1><p>自從孫柏文到《蘋果日報》工作之後，一直被一個疑團困擾。大家可能知道，《蘋果日報》嘅總部位於將軍澳堆填區隔籬嘅工業邨，而進入堆填區或工業邨嘅唯一一條路，叫做「環保大道」。困擾我就係，點解「環保大道」英文名為WanPoRoad。<br> 起初，我估係因為WanPo同「環保」發音相似，方便啲番鬼佬搭的士時，的士司機可以更容易明白去邊到。不過有一日，孫柏文經過國際金融中心時，發現喺國金隔籬嘅金融街，英文名為FinanceStreet。我第一個反應就係：「Why？WHY？What'swrongwithGumYong？」就係咁，疑團誕生。<br> 經過同好多人討論之後，發現好多人相信，政府冇將堆填區嘅「環保大道」改名為EnvironmentProtectionRoad嘅原因，係怕被啲洋人媒體破口大罵，話政府硬膠。輕則被話對「環保」輕佻，居然將通往環保分子非常痛恨嘅堆填區馬路，改名為「環保大道」；嚴重則被洋人話政府已經採納愚民政策，話有條「環保大道」，就等如非常注重環保問題。所以要叫做WanPo，等啲洋人察覺唔到。<br> 其實，呢個講法係有道理。根據孫柏文以前喺「國際學店」巴結嘅前宗主國同學，TuenMun、Wanchai、TsimShaTsui等等嘅廣東話譯音，基本上同鴨仔呱呱聲（duckquacking）冇分別。WanPo應該一樣，洋人真係不能察覺。<br> 雖然，我都相信政府係唔想啲鬼佬察覺有條通往堆填區嘅「環保大道」，不過就只係因政府知道鬼佬冇乜幽默感。我哋特區人民個個都知道「環保大道」isajoke！只不過如果每次有個鬼佬嚟到特區，冬菇都要解釋一次，佢都會好煩，所以索性將「環保大道」成為一個只有特區人民可以明白嘅insidejoke算。<br> 不過笑話係未開完，因為喺通往堆填區「環保大道」嘅隔籬，就有個取名為「夢幻之城」嘅地產項目。真係唔知第時啲居民會發啲乜嘢夢，一定好有味道。</p><p>要向M小姐道歉</p><p>講起幽默感，孫柏文今日真係想向黃大仙嘅（學左丁山叔叔先！）M小姐道歉。事源，前晚M小姐請我去記者協會嘅ball。當時，我啱啱寫完噚日篇文，話對舊年喺網上寫「我想炸廸廸尼……唔該」，繼而被捕嘅林嘉樂非常失望，因為佢由唔認罪改為認罪。由一個可以為了言論自由對抗強權嘅戰士，變成另一個屈服於政府白色恐怖之下嘅犧牲品。不過，作為一個肥仔，食物一到，我就將言論自由等等嘅嚴重議題，暫時放低。<br> 直至到嘉賓──管科技、網上行為嘅王永平局長上台致辭，對住傳媒工作者，王局長當然要擦擦鞋，講啲啱聽嘅說話。當時，我已經用極速嚥下主菜，可能食得太快，所以有點作悶。而今日要道歉嘅原因，係當王局長引述Voltaire對言論自由嘅一刻，我嘔咗出來。諗起林嘉樂，聽埋王永平，真係有gagreflex。<br> 金手指網誌： http://phatdat.blogspot.com </p></body></html>