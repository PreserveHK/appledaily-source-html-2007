<html><header><meta charset="utf-8"><title>OL電郵戰機<br>11.8mm薄過黑莓</title></header><body><h1>OL電郵戰機<br>11.8mm薄過黑莓</h1><p>老闆隨時急Call，做秘書壓力都幾大，最絕方法係出番部QWERTY電郵手機，唔使直接對話，透過SMS、Email或Online上MSN就可以回覆老闆。問題嚟喇！呢類手機沙煲咁大，又唔夠貼身，點啱呢班迷戀纖形嘅OL先？韓國Samsung就有計，最新i608裝配全鍵盤並加入網上聊天工具之餘，機身厚度僅11.8mm，攝PatPat或攝手袋都咁易話為！<br><br>記者：陳國輝<br>攝影：譚盈傑<br>Model：Chimpy</p><p>大戰黑莓：贏厚度輸手感
</p><p>講起Send電郵，又點可以唔提熱爆歐美嘅BlackBerry（黑莓）先？旗下最新型號8320勁似i608，除配置傳統的QWERTY鍵盤之外，兩者同樣有Wi-Fi，亦內置即時電郵軟件：黑莓採用自家嘅BlackBerryPushMail，而i608則有「咪記」DirectPush撐腰！可比拼嘅係外形上以i608稍為佔優，厚度薄3.7mm，重量輕6g，但黑莓8320好在每粒按鍵較闊，打Email時明顯手感會舒服啲！
</p><p>配Wi-Fi　隨街上《GoogleMap》</p><p>唔單止電郵分唇，i608亦好重視上網表現。手機配置Wi-Fi以及HSDPA兩種無線上網技術，無論你喺街上、大型商場抑或Cafe，一樣可透過高速上網撰寫郵件，掟埋個大容量Attachment亦都無問題！更筍嘅係，機內已安裝《GoogleMap》軟件，經上網就可以搵出油站、食肆、景點等地方，隨時用得，無懼GPS要面對嘅大廈阻隔接收問題。不過，市面具備地圖功能嘅GPS手機，大部份都配備TouchScreen，拖拉地圖非常方便，但i608仍靠方向掣嚟操作，相對玩得吃力。
</p><p>一隻食指玩晒!
</p><p>Profile</p><p>系統：WindowsMobile6<br> 處理器：TIOMAP1710220MHz<br> 制式：WCDMA/GSM三頻<br> 體積：113×69×11.8mm<br> 重量：105g<br> 通話時間：240分鐘<br> 備用時間：325小時<br> 主要功能：130萬像素相機、WindowsLiveMessenger、A2DP、Wi-Fi、HSDPA、GoogleMap、PicselViewer<br> 查詢：Samsung（36984698）&#13;</p></body></html>