<html><header><meta charset="utf-8"><title>Car通：超袖珍smartfortwo<br>一個車位泊兩架</title></header><body><h1>Car通：超袖珍smartfortwo<br>一個車位泊兩架</h1><p>玩具車出到第二代，fortwo依然fortwo，繼續少你個尾。雖然車身喺數字上微微加大，但坐上車卻發覺闊落好多，180cm大漢都冇頂頭。而最重要係引擎排氣量由初代698c.c.加大到999c.c.，加上依然有Turbo，以後見到房車仔唔使再讓路，仲可以同的士佬玩兩手。油費？一公里6毫子左右，仲平過我架電單車呀陰功！<br><br>文：嘴嚼爺<br>攝影：譚盈傑<br>Model：Fion</p><p>小得真奇妙，返工放工去玩去癲大條道理，唔使順路車埋親朋戚友，無聊起上嚟仲可以試吓打橫泊架車，或者搵多個fortwo友一個車位泊兩架，再唔係落埋個車冚笠住兩架車，睇吓有冇人抄牌已經夠好笑。超短車身係最吸引之處，今次換裝第二代，依然搶眼依然玩具，但望落就大架咗啲啲。</p><p>坐得人少仲舒服</p><p>fortwo一向吸引潮友或懶潮班友，今日就引嚟身高180cm嘅美術同事Chris仔，佢係一個一聽見iPhone解到鎖就仆去出機嘅潮友。聽見次世代fortwo嚟咗，二話不說衝落樓跳上車，之後好嘆咁話：「嘩，好闊落！你睇，我都唔頂頭喎！道門先闊呀，上落幾容易！」當佢仲「𠵱𠵱呀呀」嘆緊架新車嘅時候，我揭一揭份PressRelease，咦？比起上一代，只長咗196mm，闊咗45mm，車身高度仲反而矮咗7.4mm㖭，即係實際體積其實冇乜大變。<br> 不過筆者都同意，車廂空間的確開揚，而且有天窗，比起差唔多車價嘅四門房車仔雖然坐少三個人，但換嚟係司機乘客二人坐得舒服。即係兩個人住500呎同5個人住700呎嘅分別囉，當然係車主舒適度為首要喇。</p><p>輕輕鬆鬆U-Trun一手軚</p><p>唔使停車唔使後波，掉頭一手軚就搞掂，學廠方話齋，fortwo同香港繁忙嘅路面好夾，係唔夾貪着數少咗後座唔舒服嘅香港人啫。</p><p>車仔快放左閃右攝</p><p>一向欣賞fortwo外形，但一聽見得698c.c.，即刻縮一縮唔敢再諗落去。今次第二代，最令人驚喜係轉用999c.c.直3＋Turbo偈，最大馬力有84匹，扭力都有12.3kgm，載住兩個人上斜都感受到加速力，加上短小車身，左攝右攝都游刃有餘，喺環保大道在泥車群中穿插，我直情覺得自己係將軍澳胡禮菲臘斯，雖然呢架車仔唔係藍色……<br> 有讚有彈，加速力明顯強猛咗，但上代被批評轉波唔夠暢順嘅問題依然存在，雖然唔使踩極力子，但都要養成轉波縮一縮油的習慣，先可以淡化呢個問題。</p><p>smartfortwocoupepulse規格</p><p>引擎：999c.c.直3＋Turbo<br> 馬力：84ps/5,250rpm<br> 扭力：12.3kgm/3,250rpm<br> 傳動：5前速自動波，後輪驅動<br> 長闊高：2,695×1,559×1,542mm<br> 查詢：smart-hongkong（34288666）</p></body></html>