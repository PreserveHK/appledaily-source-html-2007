<html><header><meta charset="utf-8"><title>碧咸嫂客串陀衰家<br>網友罷睇俏Betty</title></header><body><h1>碧咸嫂客串陀衰家<br>網友罷睇俏Betty</h1><p>碧咸嫂Victoria早前應美國廣播公司（ABC）邀請，喺大熱劇集《俏Betty》（UglyBetty）中客串一角，7萬鎊（約105萬港元）袋袋平安。雖然呢集要下個月先喺美國播映，不過英國好多網站已經登晒Victoria嘅新一批劇照。喺英國人緣唔多好嘅Victoria，就俾人話會杯葛呢套劇。<br> 今次Victoria喺劇中扮上等人伴娘，上等新娘就係由VanessaWilliams飾演嘅惡毒雜誌社主編Wilhelmina，Victoria竟然喺婚前派對同婚禮中搶晒Wilhelmina風頭，令新娘子唔多高興，繼而鬧出一堆笑話。好多人都知碧咸嫂喺英國人氣麻麻，果然唔少fans知道佢會客串後，紛紛話要罷睇《俏Betty》以示不滿。&#13;</p><p>「佢真係好醜樣」</p><p>來自愛爾蘭嘅Cher話：「我好憎Victoria，雖然我鍾意《俏Betty》，但有佢我就一定唔會睇！」英國嘅Lmk話：「佢真係好醜樣！」Cjay：「有冇人覺得個假胸人好似個儍婆？」總之一句講晒，個個都唔想見到碧咸嫂。<br> 另外，Victoria組合SpiceGirls嘅巡迴騷即將喺12月展開，美國內衣品牌Victoria'sSecret已經應承將SpiceGirls隻新碟放喺店裏面賣。英國大型超市Tesco仲話會贊助SpiceGirls做巡迴騷，Victoria同佢一班姊妹，今勻真係豬籠入水。<br> <br> 網址： http://www.dailymail.co.uk/pages/live/articles/showbiz/showbiznews.html?in_article_id=485778&amp;in_page_id=1773 <br> <br> 版主：網盜王尊尼Deep<br> 本欄逢周一至五刊出</p></body></html>