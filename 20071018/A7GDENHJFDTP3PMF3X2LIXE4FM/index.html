<html><header><meta charset="utf-8"><title>數碼達人：V8追加奪臉對焦<br>拍港版YouTube</title></header><body><h1>數碼達人：V8追加奪臉對焦<br>拍港版YouTube</h1><p>等到了，香港版YouTube終於有得玩！望過兩眼，除繁體介面，不曉得有甚麼重大變化，然而每一格畫面、每一秒，畢竟就是香港人嘅生活寫照，感覺當堂親切。𠵱家拍YouTube比較簡單，記得Casio出過幾款可將短片快速Upload上YouTube的DC，今集V8可謂重施故技，還追加人臉對焦和防手震功能，想定定哋拍齣短片同人分享，易過借火！<br><br>記者：陳國輝<br>攝影：陳陶鈞<br>Model：Victoria</p><p>7倍潛望鏡攻遠景</p><p>心水清嘅玩家必問：「Casio對上一次推出V7嗰陣，咪一樣支援7倍光學變焦？V8有乜咁特別！」老實講，V7對發燒級玩家嚟講，得7倍光學，想拍攝無敵錦繡山河未必夠用；但對好多玩開細機嘅DC友，夠用之餘，佢仲係潛望式鏡頭，咁識慳位，Fit晒啦！V8最值一提係像素方面，由以往700萬像提升至800萬，加咗少少唔算咩大不了，但大勢所趨，唔Upgrade吓點得先！</p><p>人臉對焦避「三七面」
</p><p>記得早幾個月前見街嘅Z77同S880率先引入YouTube模式，Upload短片上網唔使5個Steps，話都冇咁易。但拍YouTube除咗講求自由自在，影片質素都咁重要，呢次V8特別追加現時好Hit嘅人臉對焦玩法，只要喺你拎住部DC自拍前啓動FaceDetection，對焦框就會一直咬住唔放，唔會OutFocus，仲唔使擔心影到副靚仔樣唔清唔楚；再者，呢項功能亦可套用於團體相，不過其他牌子一樣做到，呢度唔再多講喇！</p><p>用跟機送嘅光碟安裝好，㩒幾個掣就可掟上網。</p><p>防手震方便夜攝</p><p>另一個問題係，如果背景黑麻麻，拍到自己鬼影咁款點算好？V8增加對焦瓣數嘅同時，亦保留上一代夜間強攝功能，例如配備光學防手震，攝影師嘗試在晚間拍照，人像依然清晰；但必須一提，V8的ISO值最高只有800，當用到200Noise就非常明顯，拍攝夜景時難免令相質跌Watt。</p><p>部件大搜查</p><p>試相區<br><br>防手震</p><p>評語：話晒有光學防手震，就算天色已黑，完成品嘅鬆郁矇都唔算嚴重，不過Noise就幾多，選用低ISO200雜訊問題依然未解決。</p><p>測變焦</p><p>評語：變焦速度一般般，要4、5秒先可以Zoom到盡，至於放大後拍出嚟嘅成品又係多Noise，值得讚佢對焦夠Sharp，人像清楚。</p><p>PROFILE</p><p>像素：810萬有效像素<br> 變焦：7倍(相當於135格式的38-226mm)<br> 光圈：f/3.4-5.3<br> 屏幕：2.5吋TFTLCD<br> 儲存：SD卡、SDHC<br> 體積：95.5×59.8×25.5mm<br> 重量：149g<br> 查詢：捷成洋行（29262300）</p></body></html>