<html><header><meta charset="utf-8"><title>中環在線：分析員睇唔通國壽 - 李華華</title></header><body><h1>中環在線：分析員睇唔通國壽 - 李華華</h1><p>上市公司同證券行關係特殊，皆因上市公司好多時都要借助證券行，寫報告推介自己公司嘅股票，經過證券行推介，細價股股價隨時「山雞變鳳凰」，大藍籌就長升長有；當然，啲負面數據梗係唔會話畀證券分析員知啦。<br> 咁證券行為咗攞到最準確有用嘅料，除咗同上市公司管理層見面外，有時都要做啲實地考察，攞多啲料，咁份報告就更有說服力，可以叫到多啲客入市。<br> 中國人壽啱啱喺今個禮拜一同二，搞咗個「2007年全球分析師/投資者公司開放日」，地點係廣西省嘅南寧同桂林，目的係介紹國壽喺農村市場嘅潛力究竟有幾大。不過今次唔係免費旅遊，中、外（主要嚟自香港）資證券行都需要為自己嘅分析員訂機票同酒店，雖然係自費性質，但國壽咁重要嘅公司，當然唔可以怠慢，差唔多大小證券行都有派人去。</p><p>寫報告有難度</p><p>成個考察團有兩日行程，分別喺南寧同桂林開咗兩場會議，由國壽董事長楊超同執行董事萬峰主持，介紹國壽喺農村點樣開保單。國壽搞呢場show，無非都係想證券行有嘢寫，點知，有份去嘅分析員呻，坐車時間實際仲多過開會時間，加上今次冇提供數據，好難計到條農村保險數，寫報告嘅難度都幾高。另外，由於分析員眾多，好多時只得啲大行分析員可以埋到管理層身。<br> 亦有分析員話，最難忘嘅係由南寧坐車入桂林嗰程，途中山路狹窄難行，加上落住大雨，擔心隨時碌落山都唔知咩事！<br> 國壽為咗盡地主之宜，招呼佢哋去遊漓江，班分析員話寧願唔去，因為好似趕鴨仔咁，加上佢哋一心嚟攞料，坐車入桂林嗰程搞到骨頭都幾乎散咗，仲邊有心機玩？<br> LiWaWa@AppleDaily.com</p></body></html>