<html><header><meta charset="utf-8"><title>東院道官立 - 左丁山</title></header><body><h1>東院道官立 - 左丁山</h1><p>大記者冇工做之後，賦閒在家，無甚寄託，突然有小學校友打到電話嚟，話要搞小學五十周年校慶活動，搵大記者加入「支援隊伍」，大記者欣然答應。<br> 大記者以前本來就讀寶血小學，讀得好好地，阿媽話聽見「東院道官立學校」啲學生好易升上官立中學，將大記者轉到東院道官立。阿媽冇聽錯，但人哋升上官中，你個仔女未必升到呢！大記者入到東院道官立，糊糊塗塗，升中時竟然冇官中肯收，最後入咗所有學生嘅「雷霆救兵」學校──新法中學，與今日嘅一哥鄧竟成及馬時亨局長成為校友。<br> 東院道官立升上皇仁書院嘅大名人就有湯家驊議員，中大醫學院院長霍泰輝、梁承達牙醫等等，其他名人有資深大律師陳景生，金王之子胡經昌，微生物學專家談兆麟，東亞銀行副行政總裁彭玉榮，以及《經濟日報》大股東馮紹波等等，一間小學有咁多學生日後名成利就，並不多見。<br> 問大記者：「你哋五十周年校慶，由邊個做大旗手呀？」大記者話：「其實間學校已於一九九七年停辦，但老師何萬森及陳本漢極為熱心，搵齊上午校、下午校啲老師與同學一齊搞，我去開會見到成班名人，平時幾嚴肅，開會時就講番自己讀小學時幾咁頑皮，唔知幾咁開心。」<br> 東院道官立學校開辦於一九五八，左丁山仲記得佢哋有一位下午校校長容宜燕係校際朗誦比賽評判，比賽之時，容宜燕名字日日見報。大記者話因為聯絡校友需時，要到今年十二月一號星期六先至舉辦校慶五十周年大聚餐，席設銅鑼灣百德新街東湖海鮮酒家（珠城舊址），每位席券只收三百八十元，小童收二百元，可說十分便宜。<br> 諗諗吓，左丁山間私立小學在一九五八年之前已經存在，歷史更悠久，可惜辦學團體（商會）改建新廈之後，就將小學中學執埋，當年嘅小學同學都唔知去邊度搵，睇見人哋辦五十周年校慶，只有羨慕份兒。&#13;</p></body></html>