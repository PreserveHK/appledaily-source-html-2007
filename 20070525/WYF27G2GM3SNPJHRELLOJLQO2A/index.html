<html><header><meta charset="utf-8"><title>股場放大鏡：卓施好戲在後頭 - 歐陽風</title></header><body><h1>股場放大鏡：卓施好戲在後頭 - 歐陽風</h1><p>停牌4年的創業板股卓施金網（8063）噚日復牌，停牌前股價僅1.3仙，噚日朝最高升上0.31元，急升22倍，收市升10倍。卓施早市急升成交唔多，得嗰200萬銀，到中午股價回落到較合理水平，先至真正有成交出現，全日成交額增至8800萬元。<br> 呢隻股票以前係慶豐金旗下子公司，因慶豐金前主席陳發柱兄弟被捕，業務頓時陷入財務困難而需停牌，最後陳氏兄弟被裁定串謀詐騙罪成入獄。股份03年停牌後，陳國強透過旗下德祥企業（372）於05年購入56.45%控股權，每股作價僅0.00575元，成本僅1598萬元。<br> 卓施金網經營貴金屬電子交易平台，德祥入主後重組董事會及開拓新市場，公司財政亦大幅改善，現時持有現金約4600萬元，首季扭虧為盈賺14.5萬元。搞咗咁耐，終於在停牌限期前趕及提交復牌建議，有番上市地位，昨日德祥持卓施市值增至2.3億，花咗咁多心機同時間，終有回報。</p><p>長盈表現有辦睇</p><p>白武士絕技，相若例子有前稱長城數碼嘅長盈（689），得到殼王及首富關係密切的前加怡融資前高層打救後，轉型與江銅（358）搞再生銅，昨市值暴增至26.9億銀，殼王系內透過錦興（275）於長盈復牌之時獲配2.95億股，每股0.1元，雖然錦興沽至5%以下好耐，但係呢筆投資依然獲利甚豐。卓施復牌後下一步又如何？肯定唔會只為維持上市地位，根據殼王往績，好大機會賣盤同轉型，呢樣至係主菜。</p></body></html>