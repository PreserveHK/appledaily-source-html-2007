<html><header><meta charset="utf-8"><title>越南菜清爽少油　減肥至啱</title></header><body><h1>越南菜清爽少油　減肥至啱</h1><p>經過漫長的冬天，靚女也難免吃多了，肚腩隱隱或明顯浮現，試問這樣如何以比堅尼或小背心迎接炎炎夏日呢？是時候設法減磅減腰圍了。不過只吃蔬菜口味太寡，靠藥物減磅又不健康，不如試吓食越南減肥菜，簡單易做又開胃。你有冇見過越南有肥女人吖？<br>記者：梁學文<br>攝影：陳陶鈞<br></p><p>海龍皇湯</p><p>需時：60分鐘<br> 價錢：$40/4人<br> <br> 材料：菠蘿1/2磅（切片）、番茄1個（切粒）、洋葱1個（切粒）、西芹3安士（切粒）、唐芹3安士（切粒）、蝦肉3安士、魚肉3安士（切粒）、蜆肉3安士<br> <br> 調味：椰青水2杯、雞湯1罐、椰奶1/4杯、魚骨1條、鹽1茶匙</p><p>做法：魚骨/雞湯先煲大約30分鐘，滾起備用。所有海鮮汆水，然後加入其他材料/滾過的雞湯/椰青水再煲30分鐘，最後落椰奶/鹽調味即成。</p><p>綠豆芽炒金邊粉</p><p>需時：20分鐘（未計浸金邊粉時間）<br> 價錢：$20/4人<br> <br> 材料：札肉3安士、綠豆芽3安士、韭菜3安士、蘑菇3安士、金邊粉5安士、雞蛋2隻<br> 調味：魚露3茶匙、糖半茶匙、胡椒1/2茶匙、麻油半茶匙<br> <br> 做法：先用凍水浸金邊粉45分鐘，然後撈起瀝亁備用。燒熱油，先炒熟札肉/綠豆芽/韭菜/蘑菇，撈起。雞蛋拂勻後，輕炒至半熟撈起。鑊熱後炒金邊粉，然後加入其他材料（蛋除外）/調味料，上碟前才落蛋略炒即可。<br> <br> 貼士：金邊粉一定要用凍水浸。</p><p>木瓜牙車快</p><p>需時：15分鐘<br> 價錢：$25/4人<br> <br> 材料：雞胸肉8安士（切絲）、青木瓜1個（切絲）、番茄1個、生菜1/2（切絲）、花生碎3安士、亁葱3粒（切片）、金不換1紮、紫蘇葉一紮<br> <br> 魚露汁材料：魚露2湯匙、糖1/2茶匙、水1/4杯、蒜1粒（剁茸）<br> <br> 魚露汁做法：魚露加入水/糖，攪勻，再加入蒜茸。<br> <br> 做法：先將雞胸肉烚5分鐘至熟，瀝亁備用；木瓜挖空，瓜身作盛器。將生菜鋪瓜身底，放上雞肉/木瓜絲，再撒上花生碎/亁葱/金不換/紫蘇葉，再鋪上番茄，最後淋上魚露汁即成。</p><p>烤烏賊配魚露青檸汁</p><p>需時：15分鐘<br> 價錢：$45/4人份<br> <br> 材料：烏賊1條<br> <br> 調味：青檸1個（榨汁）、鹽2茶匙、糖1茶匙、胡椒1/2茶匙、魚露3茶匙<br> 魚露青檸汁：青檸榨汁後加入魚露撈勻，然後加糖/胡椒，最後加入些少青檸皮調味。<br> <br> 做法：烏賊洗淨後，用刀𠝹格仔紋，塗上鹽。預熱焗爐至180℃，烤烏賊3分鐘即成；蘸魚露青檸汁食用。</p><p>減肥食材知多啲<br><br>菠蘿</p><p>又叫鳳梨，含有蛋白質分解酵素，有助分解鮮魚同肉類；但體質忌寒的人宜少食。</p><p>烏賊</p><p>即墨魚，其脂肪含量極低，平均100g只有0.7g脂肪。脂肪含量低，自然好難食肥人。</p><p>青木瓜</p><p>《本草綱目》記載，木瓜去水腫、治腳氣。故肥得浮腫者，不妨吃之。</p><p>綠豆芽</p><p>一般叫芽菜，含有較高的磷、鐵之外，更有大量水份；所以不會食肥人之餘，仲有助排去體內毒素㖭。</p><p>越南菜之寶<br>魚露30度夠晒鮮</p><p>煮越南菜多會用魚露，而魚露以度數分，度數越高就越醇。由10度開始，每10度進一級，40度的已是頂級；也有去到60度、80度。度數其實是指魚同水的比例，度數高代表魚比較多。一般30度以上已夠鮮味。吃得鹹的，可以用魚露直接煮餸；否則可先用糖同醋稀釋。魚露同醋的比例是一比一，糖就適量；亦可以加兩滴檸檬汁，吊出鮮味。</p><p>示範：Jimmy@Nuocmam<br> （26280331）</p></body></html>