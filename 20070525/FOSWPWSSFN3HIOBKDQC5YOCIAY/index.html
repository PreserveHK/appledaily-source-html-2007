<html><header><meta charset="utf-8"><title>地產部落：愛樓定愛老婆</title></header><body><h1>地產部落：愛樓定愛老婆</h1><p>喺香港，唔少人辛苦一世都係為咗層樓，網友FaiStock喺《香港討論區》問，假如層樓係你畀晒首期，供樓都係你一個人搞掂，會唔會落埋老婆個名？甚至大方到連自己個名都唔寫，成層樓畀晒佢。<br> KingKong_hk好唔客氣咁講：「你問條咁嘅問題，就知你仲未知錢緊要抑或老婆緊要喇！」Cat666亦話：「都話啲港男自大、自私無能㗎喇！唔好以為所有為人老婆嘅都貪錢，我自己都有兩層樓，使貪老公嗰層樓！」</p><p>寫唔寫老婆個名</p><p>Cyily就認為：「你問得呢個問題，就證明你都唔係好愛你老婆，倒不如分手把喇！對一個真係愛老婆嘅人嚟講，你呢個問題真係好多餘。」SoChu亦好同意，「做得兩公婆，梗係有福同享有難同當㗎喇，吓吓都計到咁足，如果係咁，就不如唔好結婚喇！」<br> Ditaukail就好開心兼感動咁話：「我老公係一個視錢財如命嘅人，佢都肯畀晒所有嘅嘢我，包括佢份糧（扣除零用後），雖然我絕對唔係貪佢嘅錢，但佢咁做令我好感動，畀我知道我對佢嘅重要性。」<br> Happy_lady就另有見解，「好多離婚嘅爭拗都係為層樓，其實錢財身外物，為咗層樓鬥氣，唔甘心唔肯離婚，搞到雙方都係輸家。當年如果我唔係同前夫結婚前已經聯名買咗樓，早就飛咗佢，所以我𠵱家只會一個人揸晒層樓，另一半只需象徵式畀家用我就得！」<br> 其實，有好多結咗婚同有層樓嘅男網友都好愛老婆，r43581就係其中一個，「層樓淨係我畀錢，我自己名都唔要，淨係畀老婆。」<br> <br>  http://www11.discuss.com.hk/viewthread.php?tid=4256659&amp;extra=page%3D1&amp;page=3 </p></body></html>