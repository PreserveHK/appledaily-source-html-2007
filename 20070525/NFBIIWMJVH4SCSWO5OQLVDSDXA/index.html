<html><header><meta charset="utf-8"><title>數碼達人：Wi-Fi都嫌煩<br>插SIM卡隨街上網</title></header><body><h1>數碼達人：Wi-Fi都嫌煩<br>插SIM卡隨街上網</h1><p>香港人唔知點解真係咁忙，屋企、返工、行行吓街都要上網！富士通最新返嘅TabletPC──P1610，佢係首部踢走PCMCIA介面卡，可直插手機SIM卡用HSPDA手機網絡隨街玩上網嘅TabletPC，真係連搵Wi-Fi熱點嘅時間都幫你慳埋！加埋佢有個8.9"細芒配1kg嘅超輕重量，絕對係隨街「轆」上網利器！<br><br>記者：許福合　<br>攝影：譚盈傑<br>ImageGirl：Vivian</p><p>HSPDA高速上網
</p><p>以往講嘅隨時上網，通常都係講緊經Wi-Fi熱點接駁連線，呢個方式受到熱點範圍限制，當你突然衝動想上網Send個電郵、睇個Blog，就一定要乖乖搵個Wi-Fi熱點先至有得玩，真係勁麻煩！<br> 富士通P1610已經內置3.5GHSPDA網絡，只要打開電池，插入一張支援HSPDA網絡嘅手機SIM卡，就可以隨時上網，毋須再加裝額外配件；而接收範圍，香港大部份地區都應該無問題，速度雖然唔及Wi-Fi咁快，不過已經比一般3G手機高（傳輸速度可達3.6Mbps，比3G技術快10倍。），用來睇網頁、玩MSN、寫電郵、甚至睇片都可應付自如！而上網費用，以數碼通為例，低用量可以選擇$100包50MB傳輸，專業級玩家提議用$488無限用量，整體價錢都算合理。</p><p>1kg夠輕巧
</p><p>以往TabletPC大大部，真係成為唔少人心病，令次P1610除咗流動上網實用性高，連機身亦都輕咗唔少，首先個芒縮細到8.9"，成部機細咗幾個碼，重量亦只有1kg，拎出街自然輕鬆得多。<br> TabletPC特色之一嘅扭擰芒當然亦保留下來，LCD除咗可反起外，亦可左右180度旋轉使用，方便直接用Stylus輸入資料！P1610於屏幕上亦花咗唔少心思設計，當身處強烈陽光底下，只要按下「LCD背光按鈕」，切換成戶外模式，背光燈自動關上，雖然睇落畫面無咁靚，但至少可以睇到畫面，係一個實用嘅設計！另外，擔心儲存資料保安嘅話，又可用埋指模辨識系統，包無甩拖！</p><p>HSPDA實試<br>Office測試睇網頁快過3G</p><p>有用過手機睇網頁，都應該知道幾咁艱苦，又慢又遲鈍，換上P1610上網，點計都係一部電腦，反應顯示都自然快得多，完全可當作「有線」上網。</p><p>睇溏心精華<br>唔覺窒</p><p>上TVB個網頁，比起屋企睇要Load耐啲，事關圖多相多，而Click入《溏心風暴》睇精華片，等唔夠幾秒就有片睇，全程用Streaming，效果都幾順！</p><p>玩MSN<br>無難度</p><p>相對於睇網頁同下載影片，玩MSN自然係比較輕鬆得多，速度同用手機或駁有線上網都差唔多；但留意P1610行單核心處理器，玩MSN時最好都係「專心」啲。</p><p>Profile</p><p>處理器：CoreSoloU1400（1.2GHz）<br> 記憶體：512MBDDR2	<br> 硬碟機：80GB<br> 屏幕：8.9吋WXGA<br> 顯示：IntelGMA950	<br> 記憶卡：SD<br> 功能：藍芽2.0、HSPDA、Wi-Fi、指模辨識、BIOS/硬碟鎖	<br> 重量：1kg<br> 體積：232×167×34.5-37mm<br> 查詢：富士通（31012898）</p></body></html>