<html><header><meta charset="utf-8"><title>真正豪宅 - 左丁山</title></header><body><h1>真正豪宅 - 左丁山</h1><p>今日丁亥年初三，按香港人習慣，係到沙田車公廟上香之期，今年市面咁旺，睇怕有十萬人以上到車公廟排長龍。<br> 交稿之時，仲未知劉皇發喺車公廟求到邊支籤，一般以為，○三年何志平局長求到下籤，○四年改由劉皇發上香求籤，由○三至○六年一共四年，無論上中下籤，似乎都好靈喎。去年劉皇發求到第七十五上籤：「肆業求謀各有方，朝為田舍暮為皇，田可耕時書可讀，自然利就有名揚。」眨吓眼，一年已過，現在睇番呢支籤，丙戌年全年經濟氣候良好，市民搵到食，失業率下降，與「田可耕時書可讀」嘅意思大致脗合。既然車公籤文靈足四年，今年劉皇發求到乜籤要睇真啲。<br> 大概有讀者或會鬧左丁山迷信，非也，一年講一次，趣趣哋，有何不可？如果唔係有好多人信風水，大埔豪宅推銷，使乜用咁多錢搵風水師講豪宅地皮風水，拍成廣告片，在電視台播完又播，睇到你悶為止。左丁山好有興趣知道，該大埔豪宅推出風水廣告之後，是否銷路好好，達到預期效果呢？<br> 新年前碰到住在「鹿茵山莊」嘅住客Ｗ，佢收到唔少宣傳物件，叫佢去大埔豪宅睇吓，住客Ｗ話：「風水就可能係好嘅，不過咁多間屋迫埋一齊，未免稍欠貴氣。」住喺洛杉磯比華利山就夠貴氣嘞，大明星豪宅隔籬嗰間屋，幾乎在半里路以外，點似香港一啲「豪宅」與「豪宅」只係隔住一面牆或唔夠十呎八呎。<br> 貴唔貴氣都好，左丁山冇資格住，冇資格買，不過有時有幸去到一啲大班屋吃晚飯，就好佩服人哋幾十年前買地建屋點解會咁有眼光。兩星期前去中峽道賓架大班屋食飯，人客之中有陳校長學生在，有陳校長兩三成工夫，佢一望左右前庭，暗呼一聲「正正正」，佢話左青龍右白虎（左右皆有山倚傍），前看香港仔南區有水，最妙有鴨脷洲在其間，於是水可積聚，唔係水來水去。左丁山望真啲，係噃！幾十年前洋人買地起屋，似乎搵過高人畀風水意見，此乃真正貴格豪宅也。</p></body></html>