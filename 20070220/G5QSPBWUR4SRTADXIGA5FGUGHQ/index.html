<html><header><meta charset="utf-8"><title>赤口拜車公：<br>赤口去車公廟　初則口角繼而轉運<br></title></header><body><h1>赤口拜車公：<br>赤口去車公廟　初則口角繼而轉運<br></h1><p>今日年初三，「赤口」，唔知係咪真係易發生口角，但可以肯定嘅係，今天沙田大圍鐵定會萬人空巷。每年初三沙田都有很多男女老幼聚集、封路、改道，不知就裏還以為係遊行示威，但其實大家是為拜車公而來。各位善男信女都是誠心誠意地來車公廟上炷清香、轉吓風車。上年已經朝拜過？今年當然要還神啦！上年霉運纏身？今年梗係要來轉個靚運。但我上年行好運，豈不是不用拜？錯！只是拜法有點不一樣。今日就等車公後人車品覺先生話畀大家知「車公朝拜法」！<br><br>記者︰謝偉文　攝影︰楊錦文　Model︰PC、Bonnie<br>服裝提供：裕華國貨</p><p>拜車公前注意</p><p>1.拜車公基本上沒有甚麼禁忌，沒有規定服飾，着甚麼都可以，但入廟最好都是除下帽子，以示尊重。<br> <br> 2.入廟拜神當然不能在廟內粗言穢語，不但不尊重車公，更加不尊重自己。<br> <br> 3.若然不幸在近日辦理喪事，請在戴孝100日後才可入廟拜神。</p><p>參拜禮儀StepbyStep<br>Step1　先敲天鼓</p><p>入廟拜神前，記着要敲響「天鼓」，這是為了要告知車公「我來了」。平時「天鼓」是放在正殿內的，但今日為怕大家迫爆正殿，「天鼓」會搬出正殿外，排隊就可以敲喇！車品覺先生︰「以前在參拜完畢後會再敲一次天鼓，話畀車公知我要走。但現在人流多，所以都省略了離開前的那次。」</p><p>Step2<br>排隊燒香&#13;</p><p>大家在廟內不能自行生火，若要點着香燭，一定要靠廟內職員幫忙燃點。這個大家真的要耐心等候一下，拍攝當日，Model們都花了很長時間排隊才輪候到。</p><p>Step3<br>參拜要由外到內</p><p>車品覺先生︰「參拜要由外到內，首先要在正殿外誠心參拜，跟着才可以入正殿參拜。」正殿外的祭壇有三個香爐，廟內職員說每個爐須插上三支香，食物也可以在此供奉。三支大香就是插在這些香爐上，別帶入正殿。</p><p>Step4<br>狗年運好　咪轉風車</p><p>好運及行衰運的拜法有不同？原來風車不要亂轉，否則轉錯，好運都變衰運呀！若上年行霉運，那這個風車一定要轉，記着要順時針轉。轉一次就可，而且要等風車停止才好走；若上年行好運，千萬不要轉，相傳這會把好運轉走！</p><p>Step5<br>化寶「賄賂」車公</p><p>最後一定要化寶。車品覺先生︰「化寶其實是將車公衣、元寶等等燒掉送給車公。哈！大家亦可視為『賄賂』，其實是表示大家的誠意。」但記着在車公衣上寫上自己的姓名，最後才放入「聚寶車」內。</p><p>Step6<br>$10求籤連解籤&#13;</p><p>以下兩個步驟其實不在傳統參拜儀式內。但現在很多人都會順道求籤，久而久之成為了習慣！求籤要誠心，而且一籤只可求一件事，唔好貪心。求完籤畀$5就拎到籤紙，但唔好懶醒自己解籤，畀多$10師傅，等專業人士幫你啦！</p><p>Step7<br>買風車要暢順</p><p>哈！買風車更加唔係傳統儀式的一部份，只是為了買個好意頭，買個安心。買風車唔係越大越好，最重要係買時要試清楚風車是否轉得暢順，代表「事事順境」。</p><p>車公後人：唔好拜錯廟！</p><p>老人家話，赤口唔好去拜年。咁就算想去行街，其實都冇咩地方好去。倒不如到車公廟祈福、轉運，為新一年作好準備。咁就唔好拜錯廟啦！車公後人車品覺先生︰「香港有兩間車公廟，一間在蠔涌、一在沙田。蠔涌才是車公真正所在，沙田只是車公的孫。哈！現在很多人都去沙田拜，其實是拜錯。不過拜神當然揀香火鼎盛的，去沙田都是一個好選擇。現在沙田車公誕是初二，蠔涌車公誕則在農曆三月初三。」所以今日去拜車公，揀沙田就啱喇！正確一點來說，今年沙田車公誕是在初二晚上11點，若想插頭炷香，就要一早去排頭位。但計我話，頭柱香都只是一個意頭，只要誠心，初三瞓飽先去都未遲。</p><p>醒你拜神小貼士</p><p>一講到拜神，好多人都有點怕，事關拜神有好多嘢要準備。車品覺先生︰「其實拜車公很簡單，唔使準備好多嘢！當然，更加唔使齋戒沐浴。唔一定要帶好多食物、香燭，最重要誠心！」</p><p>貼士一<br>買香燭套裝</p><p>拜神就算唔帶貴重物品，香燭總不能缺少。若想輕輕鬆鬆出發，其實車公廟外有很多店舖賣香燭、車公衣，就連車公廟內都有店舖售賣。車公衣套裝（包括車公衣、三支大香、一包線香）售$65。</p><p>PC手上的是燈油。燈油是用來保持油燈長年亮着。由於不是儀式一部份，購買與否可自行決定。燈油是一對對賣的，取其好意頭，每對售$40。</p><p>貼士二<br>帶燒肉別帶齋菜</p><p>其實現在沒有固定要帶甚麼祭祀食物，大家可隨心購買。哈！車公廟職員更同小記講話三文魚刺身都得！車品覺先生就話︰「其實傳統拜車公是一定要有燒肉。唔應該帶齋菜，因為車公不是素食者。不過現在不是很多人知道，都是誠心就可以吧！」</p><p>貼士三<br>正門不開放</p><p>大家記着這道車公廟側門，因為善信太多，所以今日車公廟正門不會開放，只會打開側門讓大家入內參拜。而今日人流超多，約親朋戚友的話，在大圍火車站最好不過。</p><p>貼士四<br>每人三炷香</p><p>車公廟香火實在太過鼎盛，為了大家安全着想，每位善信只能帶三炷清香進入正殿參拜。大家要守一守規矩，否則被人趕就無謂。</p><p>貼士五<br>職員代化寶&#13;</p><p>都是同一句，善信實在太多，為了安全計，所有善信都不能自行起火化寶，拜完神後，全都要將車公衣等放在「聚寶車」內，由車公廟職員為大家代勞。</p><p>你來車公廟求甚麼？</p><p>車公廟</p><p>沙田大圍車公廟道7號<br> 開放時間︰7am~6pm<br> 初二晚，因車公誕關係，通宵開放。</p></body></html>