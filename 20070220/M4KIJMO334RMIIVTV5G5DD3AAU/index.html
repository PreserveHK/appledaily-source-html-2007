<html><header><meta charset="utf-8"><title>金手指：好懷念胡國興法官！ - 孫柏文</title></header><body><h1>金手指：好懷念胡國興法官！ - 孫柏文</h1><p>過年之前幾日，我哋尊貴嘅特首曾蔭權挾住八成嘅選委支持票，即係641票，向選舉辦事處報名參選特首。其實，參選特首選舉只係需要100個選委提名支持就可以報名參加，但點解我哋嘅曾候選人要搵咁多票呢？我諗梗係為咗個「勢」喇！特首一定係想話畀另一個特首候選人梁家傑聽：「我有幾多人支持我吖，淨係呢個『勢』已經『食硬』你喇，梁生你點同我『揮』吖！選舉如打仗，冇個『勢』又點打贏特首選舉呢場仗！」</p><p>彭鍵基法官應該發威</p><p>不過，正所謂「同人唔同命，同遮唔同柄」，孫柏文記得當年參加2000年立法會選舉，出戰港島區。嗰次我大包尾，亦要承認選民眼睛係雪亮嘅，不過今日唔係講我，而係回想我當年嘅對手，都係姓曾名健成嘅「阿牛」。<br> 「阿牛」喺2000年報名時，提交近萬個選民提名名單，諗住嚟一個「萬人挺曾」嘅氣勢去參選。點知卻惹來我哋公正嚴明嘅選舉委員會主席胡國興法官好唔滿意，不點名批評「打窒」。胡官話佢浪費選舉事務處嘅人力物力，花大量時間去核實提名人士資格，可憐嘅「阿牛」就因此被冠以「浪費公帑」嘅惡名，成個「氣勢」就咁俾胡官打謝咗。雖然唔知道有冇關係，結果「阿牛」嗰屆參選立法會輸咗。<br> 以前，特首董建華攞700幾個選委提名，都係迫不得已之下想將不記名投票變成可以秋後算賬、白色恐怖嘅記名投票制度。今次，擺到明有人會同曾特首參加不記名投票環節，攞咁多個提名為乜？到時候如果得票率比起提名數目少，曾特首就會好樣衰。<br> 所以特首選管會主席彭鍵基法官應該喺上個禮拜，為下屬挺身出聲，同曾候選人講：「你係咪玩嘢吖！臨放年假先至『泵』600幾個提名名單嚟，交100個做吓樣咪算囉！叫我班『𡃁』放假都放得唔安樂，做餐死嘅去核實，你拍拍『籮柚』影吓相就走得啫，浪費公帑！」講咗仲可以凸顯彭法官嘅獨立性，何樂而不為？<br> 金手指網誌：<br>  http://phatdat.blogspot.com </p></body></html>