<html><header><meta charset="utf-8"><title>運程江湖 - 陳也</title></header><body><h1>運程江湖 - 陳也</h1><p>已經年初四，不曉得成行成市出版數量多過周刊的生肖運程書還有冇市場。<br> 我一直以為，運程書跟揮春和利是封差不多，只宜過年前入貨。而買書輸輸聲，香港地講究意頭，未必人人啱聽。假如連運程書都滯銷，風水佬能醫不自醫，以後仲邊敢出來行走江湖。<br> 趨吉避凶，就算不是迷信，對所謂吉星凶星都應該多少有些理解。運程書羅列的名堂，不是九大行星（我心軟，捨不得將冥王星從集體回憶中剔出去），但結構還是相當複雜，好在周刊附送縮水簡略版，吉凶之星，一目了然。<br> 「一白」原來主吉，是旺星咁話。今年一白入主巽位，預示各行各界將會跑出不少女強人和女揸弗人。過年前報道說香港百萬富翁人數呈陰盛陽衰，師奶炒股密密斬獲者大不乏人。雖然女生被譏為豬扒，但豬扒賺得肚滿腸肥、識飲識歎、豪花得起，羨慕死得個做字的打工麻甩佬。一窮二白裏面的一白確是好東西，一白就夠使了，女人根本唔使靠窮男人。<br> 潮流興彩光美白，「二黑」一聽就知是壞星。但想不到「月空」不利姻緣，大概是月空跟月老容易令人混淆。月空，意境頗佳，舉杯邀明月，人生復幾何。這個金豬年，寂寞難奈的人，惟有盡量避免曬月光。如果月空表示你每個月消費名牌過度，口袋月月見空，姻緣就免問了，叠埋心水跟你的Prada和Gucci終老吧。</p></body></html>