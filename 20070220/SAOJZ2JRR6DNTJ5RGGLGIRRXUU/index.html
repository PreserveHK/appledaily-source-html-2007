<html><header><meta charset="utf-8"><title>未滿18歲　澳門禁入賭場</title></header><body><h1>未滿18歲　澳門禁入賭場</h1><p>澳門金沙賭場發生未成年賭客「中空寶」事件，本報昨致電自稱該賭場姓郭女經理查詢，郭回應：「𠵱家我哋研究同調查緊件事，亦諮詢公司嘅法律意見，會根據政府博彩法去做。」至於過去有否同類事件發生，郭稱未試過後即匆匆忙掛線。該賭場角子機娛樂場姓李經理只表示：「我知道你問邊單嘢，我搵我嘅上司答你。」至於賭場發言人昨晚則未能就事件作回應。<br> 根據澳門《娛樂場幸運博彩經營法律制度》規定，未滿18歲人士禁止進入博彩廳或區域，博彩監察暨協調局之督察或娛樂場管理層人員可命令該人離場，拒絕遵守者構成違令罪。</p><p>同類事件不獲派彩</p><p>澳門幸運博彩業職工總會理事長鄭康樂表示，多年前澳門賭場亦發生同類事件，當年一名未成年人士偷偷混入賭場，玩老虎機中了大獎，職員打算派彩時揭發賭客未成年，最後以賭客是非法進入而不派彩：「呢啲係法例規定，佢唔賠都奈佢唔何，不過可以試吓打官司，由法庭裁決。」對於有未成年賭客偷入賭場，鄭認為保安有責任，「不過𠵱家啲細路生得好老積，淨睇個樣好難睇夠唔夠年齡，所以賭場入面好多保安巡邏，向懷疑唔夠年齡嘅人查身份證。」<br> 新聞資訊研究組&#13;</p></body></html>