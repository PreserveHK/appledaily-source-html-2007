<html><header><meta charset="utf-8"><title>機壇新料：LG出新機　3,000:1靚芒<br>想衝上大陸買</title></header><body><h1>機壇新料：LG出新機　3,000:1靚芒<br>想衝上大陸買</h1><p>最近網上討論區其中一個熱門話題，就係LG最新L226WT顯示器，佢有咩咁巴閉？當然要數佢22"芒，對比度竟然可以高達3,000:1，睇番我哋用緊17"同19"芒仔，對比度一般都係300-500:1左右，相比之下真係勁好多，至於高對比度有咩好處？簡單來講，畫面更清晰、鮮艷、明亮。<br>一般網友意見都話L226WT個Look唔錯，而且由於個樣同Dell幾個大賣型號好似，自然會用來比較，不過一拎出3,000:1出來，L226WT自然贏晒。講到咁正，有人話大陸已經開賣，有網友evereva竟然話「有啲衝動想上大陸買咗先。」其實新年前，LGL226WT已經有貨，仲開價$2,990，睇嚟都符合到網友預算。<br><br>記者：許福合<br></p><p>Profile</p><p>尺寸：22"<br> 對比度：3,000:1<br> 反應時間：5ms<br> 輸入：D-Sub/DVI-D<br> 最高解像度：1,680×1,050<br> 查詢：LG（35437777）</p><p>網友點睇：</p><p>squallelf：「𠵱家啲22"芒最平2千幾都有啦，佢個Spec.係好，個Look都好，不過如果3字頭，我覺得貴咗啲。」<br> <br> 小馬馬：「一分錢一分貨，三星22"都過$3,000，話晒Spec.係超高3,000:1，價錢唔算太離譜，你去腦場睇吓LG20"2,000:1，你會發現真係超靚㗎。」<br> <br> gpbatt：「啱啱買咗隻Dell㖭，未送嚟退唔退得錢㗎?」<br> <br> 網址：<br>  http://www.hkepc.com/bbs/viewthread.php?tid=732264&amp;extra=page%3D1&amp;page=1 </p><p>BYTHEWAY</p><p>「一出新機就想買」是新一代的消費模式，我們絕不認同。<br> 記者是年輕人，也受到少許消費氣氛影響，「3,000:1對比度令畫面更清晰、鮮艷、明亮」同邊個比先？點為之清晰啲?再Sharp啲嘅話，會否起狗牙㗎？顏色再鮮艷，會唔會好假㗎？我也不知道，所以有機會會親身看看，測試一下，再給你打個小報告。<br> 假設LG的新機真的很好，但你會否用它一世？「不會。」那對於你來說並不是好機；未結婚就說：「我會飛你㗎。」這樣的老公，唔死都無用。<br> LG的3,000:1對比度顯示圖像時很精細，但如果只是一般睇碟上網打機，500:1也用不盡，何況3,000:1。很多人用得不知其所，看不到精妙之處，就說LG比不上名牌；我話你知，兩者真的差不多，$2,990的價錢有3,000:1對比度，超值，不過我用不着，所以幾好也不會買。<br> <br> 文：伍旋卓&#13;</p></body></html>