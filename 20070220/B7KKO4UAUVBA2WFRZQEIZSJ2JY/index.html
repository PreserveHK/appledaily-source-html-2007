<html><header><meta charset="utf-8"><title>被踢爆擺番支籤落竹筒再抽過<br>煲呔24年前求得下籤 - 李八方</title></header><body><h1>被踢爆擺番支籤落竹筒再抽過<br>煲呔24年前求得下籤 - 李八方</h1><p>仲記得肥平局長03年求得下籤嘅狼狽相嘛？嗰一支籤，令到唔少香港人惶惶不得終日，嗰年香港又爆沙士又23條，真係講番都欷歔。港人見肥平如見鬼，身為民政事務局局長嘅肥平亦從此絕迹車公廟求籤活動。都咪睇小呢支籤嘅魔力，無膽就真係唔好去幫港人求籤喇。但係唔講唔知，原來83年做緊沙田政務專員嘅煲呔，都試過求到下籤，好彩廟祝醒目先化解到。<br> 前沙田鄉事會主席蔡根培噚日爆料，話說當年煲呔支籤係為沙田而唔係為香港求嘅，當佢求到支下籤後，都唔識點反應。廟祝鄧太一見到就即刻大吉利是，話支籤唔好呀，快啲送番車公爺，叫煲呔誠心誠意再求過另一支啦。<br> 生命冇Take2，求籤就有喇，煲呔都驚遺臭萬年㗎，所以即刻偷雞再求過。呢次煲呔手氣順番啲，抽到支中籤，大意話係安居樂業，沙田居民個心都定好多。不過，當年正值中英談判氣氛最惡劣嘅時候，戴卓爾夫人就喺人民大會堂前PK，真係唔知同支下籤有冇關喇。</p><p>探婆婆問有冇睇西片</p><p>當年肥平俾人話身為教徒唔應該求籤，煲呔身為天主教徒都唔應該搞求籤呢家嘢。根叔仲話其實煲呔都好入鄉隨俗，仲肯跪喺地度好誠心咁求籤，點似得肥平咁企喺度求籤就算㗎。睇嚟肥平緣盡車公廟，自己都要負好大責任噃。<br> 貴為特首，煲呔家陣梗係唔使再去求籤。幾乎日日為選舉出動嘅煲呔，噚日帶住老婆鮑笑薇去咗大埔林村家訪，同當地嘅鄉紳父老打打招呼。<br> 煲呔鍾意叫人生三個，噚日佢聽到有個84歲婆婆有6個仔3個女24個孫之後，竟然話都唔係好夠多咋噃，真係嚇得大家一額汗，原來兩打孫都滿足唔到佢。驚魂未定，煲呔又有創舉。阿婆話閒時鍾意睇電視，煲呔竟然離奇問人有冇睇西片？阿婆聽到都O晒嘴，無奈話：「我唔識睇㗎」，其他人就哈哈笑為煲呔遮醜啦。</p><p>忽然自歎要打鑼搵仔</p><p>唔知係咪見到人哋一家大細住埋好鬼開心，自己同老婆住喺空框框嘅禮賓府舉目無親，煲呔一度好鬼感觸咁話，同太太年紀都大喇，有咩事，真係要打鑼打鼓先至叫到阿仔返嚟睇睇兩老，講到差啲流眼淚咁滯；跟住又頻頻話唔一定要送老人家入老人院，喺屋企一樣咁開心。新年流流咁呻法，唔知佢兩個仔聽到有乜感受呢？</p></body></html>