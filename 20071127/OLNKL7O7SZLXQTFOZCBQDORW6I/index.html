<html><header><meta charset="utf-8"><title>貴價齋菜 - 左丁山</title></header><body><h1>貴價齋菜 - 左丁山</h1><p>馬主W請食飯，左丁山欣然赴約。馬主W近來喜歡到四季酒店龍景軒，貪佢有海景與豐富齋菜菜式喎。乜馬主W改咗食長齋咩？馬主W話：「非也，不過近年人人講健康食譜，唔少朋友因宗教原因或環保、健康原因，鍾意食鬼佬所謂Vegetarianfood，仲要指明食有機蔬菜，咁啱四季龍景軒嘅Menu最多款式揀，我咪經常光顧囉。」<br> 聽完佢咁講，左丁山立即攞份Menu睇吓。嘩，點心好貴噃，一籠蝦餃賣四十八蚊，貴過翠華茶餐廳一碗魚蛋粉（二十七蚊），比國金軒嘅蝦餃貴十蚊，亦貴過福臨門、陸羽，應該係左丁山呢類大鄉里見過最貴嘅價錢。齋菜方面，每款例牌一百八十元，唔係嘢小。馬主W點咗幾味，味道確實係好正，加埋無敵海景，算啦，好多人話物有所值，每日中午爆晒棚，訂位好唔容易㗎。<br> 馬主W百足咁多爪，近年投資咗落一間環保公司，製造有機肥料，佢話用細菌培養有機肥料，成本甚貴，但有機肥料能夠保育泥土，唔會好似化肥咁傷害土地，故此國家好鼓勵開發有機肥。左丁山完全唔識有機、無機，只知「有機」（organic）製造大量商機。乜唔係呀，時人興講綠色，講環保，又碰啱股市暢旺，新興高級中產人人荷包腫脹，食物與用品都講求「有機」，啲號稱「有機」、「環保」嘅食物大行其道，價錢高昂，你哋去置地廣場360超市睇吓就知。四季龍景軒有諗頭，特別針對國金二期班高薪人士/留洋人士，推出有機齋菜菜式，一擊即中，大受歡迎。<br> 左丁山對馬主W講：「追求環保，擁護有機食物，係發財立品之表現，有銀之人理應如此，不過有機食物如此昂貴，基層人士點負擔得起呀，中國目前又點負擔得起呀？」馬主W話：「你有所不知，有機食物，有機化粧品，有機乳罩與內褲在上海暢銷得很……」左丁山搶住講：「上海有好多新發財、暴發戶，唔係整個中國嘅縮影……」大家拗多幾句，突然覺得好無謂，面對美麗縮水維港，食多幾碟四十八元嘅點心，好好享受吖，養活中國咁大件事，等溫家寶去諗。</p></body></html>