<html><header><meta charset="utf-8"><title>網友嘆聲靚又性感<br>尊尼一開金口封歌神</title></header><body><h1>網友嘆聲靚又性感<br>尊尼一開金口封歌神</h1><p>尊尼狄普（JohnnyDepp）同添布頓（TimBurton）第6度合作嘅歌舞片《魔街理髮師》（SweeneyTodd）就快上畫，早排預告片聽到尊尼開金口，歌藝好過唔少歌星，喺網上最新曝光嘅宣傳片中，更可以睇到佢喺錄音室灌錄歌曲嘅情形。<br> 條片訪問尊尼有關今次首度喺大銀幕獻唱嘅感受，佢話初頭添布頓問佢可唔可以親自唱歌，尊尼話自己都唔敢肯定，不過即管一試。點知入到錄音室尊尼竟然歌神上身，唔單止歌藝非凡，而且落足感情，片中見佢灌錄《Epiphany》時七情上面，就知佢幾掂。<br> 唔少網友睇到尊尼錄歌，都讚佢非常專業，其中michelle話︰「佢把聲真係好正，令佢更加性感。」wah就話︰「尊尼真係可以考慮吓進軍百老匯。」網友sage都有讚冇彈︰「其實尊尼彈結他都好叻，假如佢當初進軍樂壇，一樣會有好成績。」</p><p>解構殺人椅</p><p>至於另一條片，就可以睇到影片幕後花絮同演員訪問，例如主角SweeneyTodd張殺人理髮椅有乜亁坤；另外原來今次英國老戲骨阿倫力文（AlanRickman）都有份做，佢喺《哈利波特》（HarryPotter）電影入面扮石內卜教授，一把中間分界長髮實在太深入民心，差啲認唔出佢平時嘅銀髮look㖭。<br> 版主：網盜王尊尼Deep<br> 本欄逢周一至五刊出<br> <br> 尊尼錄音網址： http://justjared.buzznet.com/2007/11/20/johnny-depp-singing/ <br> <br> 電影花絮網址： http://justjared.buzznet.com/2007/11/25/sweeney-todd-behind-the-scenes/ </p></body></html>