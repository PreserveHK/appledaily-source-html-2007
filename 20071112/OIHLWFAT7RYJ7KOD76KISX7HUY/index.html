<html><header><meta charset="utf-8"><title>李賽鳳離婚拒妥協</title></header><body><h1>李賽鳳離婚拒妥協</h1><p>李賽鳳昨日在沙田大會堂出席「佛陀靈骨舍利瞻禮祈福大會」，她換上法袍祈福後，再談及與羅啓仁的離婚官司。她說：「我一直受好大委屈，離婚係兩個人嘅事，對方用咁嘅手段傷害我。我正式同大家宣佈，我同宗天意冇任何關係，絕對冇佢所講任何污糟行為，以前、𠵱家、將來都唔會有。」</p><p>「當佢係癲狗」</p><p>李賽鳳估計官司要拖兩年，問她想爭取多少贍養費，她說：「從來冇諗過，但律師話應該爭取我所得，我絕對唔會低頭、妥協。呢件事對我係好大打擊，我冇諗過結婚六年有咁嘅下場，我對屋企盡心盡力，佢講嘢不盡不實。人生無常，如果唔係幾年前信佛修行，真係會睇唔開，𠵱家心境平和，遇到激氣事好快放低。」<br> 李賽鳳希望事件盡快解決，並說：「我一直忍氣吞聲，唔係唔敢回應，佢癲我冇理由同佢儍，我唔知點形容佢，就當係癲狗啦！同佢拗無謂。」<br> 採訪：魯萍<br> 攝影：陳順禎</p></body></html>