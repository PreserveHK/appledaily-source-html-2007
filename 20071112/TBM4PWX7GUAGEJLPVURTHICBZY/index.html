<html><header><meta charset="utf-8"><title>夥黃德斌飛天表演有陰影<br>徐子珊打底吊高防甩褲</title></header><body><h1>夥黃德斌飛天表演有陰影<br>徐子珊打底吊高防甩褲</h1><p>黃德斌去年與鄭希怡（Yumiko）在《歡樂滿東華》中表演空中飛人，目擊Yumiko發生甩褲意外，對於今年台慶再被安排與徐子珊及陳法拉等表演凌空敲擊樂，黃德斌自言不會有陰影，不過昨日子珊綵排時甚為擔心，揚言會打多幾層底，以防走光。</p><p>徐子珊、馬國明及黃德斌等昨日在將軍澳電城廣播城，綵排台慶表演項目「飛天鼓舞壽南山」，三人在下周一（19日）舉行的《萬千星輝賀台慶》中，聯同陳法拉及吳卓羲一起吊威吔至凌空20多呎大玩敲擊樂。</p><p>盼隊友低胸上陣</p><p>黃德斌去年在《歡樂滿東華》中，與鄭希怡等人表演空中飛人環節時，看着拍檔Yumiko不慎甩褲露出T-back，是次再要吊高玩敲擊樂，問他可有留下陰影，他說：「冇嘅，今次唔使同其他隊友有身體接觸，自己顧自己，今次最緊要大家動作一致就得，不過只係得四日時間練習，希望女隊友佢哋今次着低胸裝，會有睇頭啲，要我低胸都唔介意嘅。」</p><p>凌空打鐵桶嗌攰</p><p>徐子珊則表示屆時會做足打底措施以防走光，她說：「未知到時啲衫係點，應該都好安全嘅，我會打多幾層底，節目係直播嘅，梗係唔想有意外啦。今日綵排都算順利，我都習慣吊威吔，本身都冇畏高，不過反而係練敲擊樂就練到膊頭有啲痛，要凌空吊高打鐵桶同埋膠盆都幾攰㗎。」<br> 採訪、攝影：卓美娟</p></body></html>