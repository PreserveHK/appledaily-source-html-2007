<html><header><meta charset="utf-8"><title>阿太勁冧雙面烤爐　夾吓就食得</title></header><body><h1>阿太勁冧雙面烤爐　夾吓就食得</h1><p>我愛燒烤多過打邊爐，因為燒嘢食肯定香口惹味過打邊爐囉！尤其現在天氣凍凍哋，點可以冇個電烤爐過吓BBQ癮。市面上唔係個個燒烤爐都項項全能，但全能又未必係最得人心，所以今次搵咗model筠筠嘅爸爸Raymond同媽媽梁太，以用家角度，從煮食時間、外形和易潔程度作出品評，睇吓邊個燒烤爐最好用。（以★★★★★為最高分）<br><br>記者︰劉昱蘭<br>攝影︰黃子偉、林栢鈞<br>Model︰筠筠、AK、Jason</p><p>梁太，入廚經驗10年，全家每月總有兩次燒嘢食。
</p><p>可以排油</p><p>呢個Princess2347雙面電烤板最冧得梁太，煮食時間同外形都攞滿分，佢菜、肉、魚等統統一夾就熟，不過就只可做到烤熟效果，唔可以煎炒同鐵板燒。但烤盤上獨特嘅坑紋易於排走油份，可以減少食物吸油機會，令人食得健康啲。$680（a）</p><p>快熟度：★★★★★<br> 因為兩面同時加熱，所以唔使2分鐘可以煎得熟塊豬扒。<br> <br> 外形︰★★★★★<br> 有流線型外表，仲有個不受熱手柄，拎住佢落街都唔失禮。<br> <br> 易潔度︰★★★☆☆<br> 有防黏底表層好易清潔，但唔可以成個放落水，而且上蓋唔可以180度完全打開，清潔時唔太方便。</p><p>最多用途</p><p>Princess2244雙層9格電烤爐多啲格數果然有着數，頂層可煎可烤可鐵板燒，下層的8格小煎pan則可煮醬汁和作保溫，就算煎蛋，都可以keep住正方形狀，絕對係多用途之冠。$788（a）</p><p>快熟度：★★★★☆<br> 3分鐘多少少可以煎熟塊豬扒，雖然唔係最快，但勝在可同時處理多樣食物。<br> <br> 外形︰★★★☆☆<br> 起角方形設計冇乜特別，不過細格小煎pan仔好可愛，所以梁太即時加番少少分。<br> <br> 易潔度︰★★☆☆☆<br> 有防黏底表層好易清潔，但因格數多，洗時要多少少耐性。</p><p>抵買又的骰</p><p>Cuisintec迷你雙層電烤爐頂層燒烤鐵架最有燒烤氣氛，下層嘅鐵板有發熱線，可以炒吓食物或者保溫，3種用途都算多功能。$338（b）</p><p>快熟度：★★★☆☆<br> 要3分半鐘先搞掂塊豬扒，可能因為網面接觸位少，傳熱慢少少。<br> <br> 外形︰★★★★☆<br> 迷你的骰好慳位，梁太一拎起手就大讚，因為家電最怕阻碇。<br> <br> 易潔度︰★★★★★<br> 只係須要清洗一個網架同一塊鐵板仔，30秒都搞得掂有餘。</p><p>附送食譜</p><p>PrincessTableChefClassicGrill電燒板，煎、炒、燒烤、鐵板燒全冇問題，只是輸在唔係雙層，少咗保溫功用同少啲間隔，但附送ChefCasSpijkers食譜補番數。$798（a）</p><p>快熟度：★★★☆☆<br> 約3分鐘煎起塊豬扒，速度一般。<br> <br> 外形︰★★☆☆☆<br> 簡簡單單一塊長方形板，加2個手握位，唔突出但實用。<br> <br> 易潔度︰★★★★★<br> 上咗3層易潔塗層，又有防黐底鋁表層，易潔但不易刮花，仲可以放入洗碗碟機清洗，掂！</p><p>易潔之選——韓燒板</p><p>要數最易潔慳位，一定係揀韓燒板，一塊板仔易拆易洗又薄身，點放都唔嘥位。用途就只係限於韓燒同炒嘢食，不過就好抵買，百零蚊有交易，須另配gas爐用。</p><p>售賣點︰</p><p>（a）大昌電器（23126707）<br> 尖沙嘴新世界百貨2樓<br> <br> （b）SOGO（28338338）<br> 銅鑼灣崇光百貨10樓<br> <br> （c）city'super（25062888）<br> 銅鑼灣時代廣場B1地庫<br> <br> （d）吉之島（26276688）<br> 紅磡黃埔花園第5及第6期地下及地庫1層</p></body></html>