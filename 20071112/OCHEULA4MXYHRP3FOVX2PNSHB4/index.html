<html><header><meta charset="utf-8"><title>組BandRock到巴西<br>BoA音樂革命送愛到地球</title></header><body><h1>組BandRock到巴西<br>BoA音樂革命送愛到地球</h1><p>韓國女歌手BoA最近化身rock妹，同師弟東方神起Xiah俊秀、EpikHigh成員Tablo以及女鋼琴家陳寶羅組成樂隊AnyBand，拍攝三星手機廣告。阿Deep睇過呢個長達9分鐘嘅MV形式廣告。佢哋今次竟然扮演「異見分子」，去拯救一個冇愛情、冇玩樂同冇溝通嘅社會。</p><p>接李孝利棒</p><p>呢個廣告過去幾年都由李孝利演出，先後夥拍過權相佑同李準基等型男，今次搵嚟BoA等人接棒，故事講BoA、Xiah、Tablo同陳寶羅相識微時，佢哋睇唔過眼社會變到咁冷漠，暗地搞革命，透過手機將音樂發放，結果當然革命成功，人類重獲溫暖啦。<br> 阿Deep知道廣告喺巴西拍攝，真係好有異國風情。BoA可以話係成個廣告嘅靈魂人物，其中有幕佢一手揸手機，一手揸住碟形天線，然後就將音樂傳送各地，似乎兒戲咗啲喎。有一幕佢哋喺天台jam歌，聽講離地面有成50米，Xiah仲冇做任何安全措施，畀着係阿Deep一定驚到震。<br> <br> 9分鐘廣告網址： http://www.youtube.com/watch?v=CmzR1LDq3iA <br> <br> 版主：網盜王尊尼Deep<br> 本欄逢周一至五刊出</p></body></html>