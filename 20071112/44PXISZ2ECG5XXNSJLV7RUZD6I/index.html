<html><header><meta charset="utf-8"><title>《無雙5》見牛　全線怒炒過$500</title></header><body><h1>《無雙5》見牛　全線怒炒過$500</h1><p>論Game壇牛市，不論任何機種，當然由大作話事！其中近年喺香港主宰勝負，原來唔係「日本排隊三王」：《DQ》、《FF》、《比卡超》，而係《真．三國無雙》同《WinningEleven》呢對吸水孖寶。佢哋本月有全新一集見街，其中《無雙5》唔止刺激咗一直疲弱嘅PS3走勢，大把人因為佢而出部白色40GB，仲誇張到瘋狂加價過五嚿水照樣賣清，真係唔知餓機太耐定炒股發晒達！<br><br>文：陳福榮<br></p><p>嚴重缺貨全線怒炒</p><p>喺好多機友未清楚《無雙5》有咩明顯進步之前，首批貨響上周二已悄悄到港，由於佢只有XB360版加上封面印有「輔」字嘅台灣正規行版，所以約$420就有交易，之後更一度跌落$398關口。不過當PS3版抵港後，好多人都趁80GB主機做緊靚價而一齊買，但數量唔多搞到好快斷貨，連帶XB360版都一齊呈V字反彈，截至呢兩日如果冇相熟舖頭肯平讓嘅話，冇五嚿水都真係唔使諗，仲未計啱啱出埋白色PS3嘅相關效應㖭。</p><p>畫面完全次世代水準</p><p>早喺TGS舉行，唔少行家經已率先感受過PS3及XB360《無雙5》嘅威力，唔單止靚音效，720P的16:9畫面更係唔少Fans夢寐以求。今集唔單止武將同雜卒用多咗邊形去製作，貼圖色彩亦斑斕奪目好多，加上出?招「真．無雙亂舞」時嘅特殊效果，齋睇已賞心悅目，比起之前半Upgrade去XB360嘅《無雙蛇魔》或者PS3《高達無雙》超前至少一班。
</p><p>武器攻城花臣多</p><p>今集同以前有啲分別，以登場角色嚟講，武器劃分又再變得更微細，加埋總共有廿幾款，唔再係一把大刀幾十人分咁悶，而且每款武器又有三大發展路線，分為標準（範圍）、力（破壞力）與技（速度），再加埋屬性及附加效果，真係刀刀叉叉都有排玩。<br> 攻城戰亦越見細緻，先整攻城用嘅衝車及投石機，再包圍敵軍扼守城門，玩埋武將單挑，似足《魔戒》人馬雜沓。完事後，班工兵又會自動去修番好道城門，假如佢哋唔係自己友，相信你又要重新嚟過！</p><p>PS3先安裝讀碟快</p><p>倘若要拎兩個版本嚟比較，表面睇無論畫面精細程度抑或流暢感都似足九成九，但PS3嘅優勢係可以預先安裝部份核心程式落硬碟，所以單講讀碟速度，就足以拋離XB360版幾條街，呢個同隻Game每次都要Load晒成個版圖入去先開始有關。不過《無雙5》並唔係毫無缺點，一來我方可用武將暫時只有41人，冇孟獲冇魏延更冇大喬，好多人都因此媽聲四起，話Koei乘機謀定後路出「猛將傳」，甚至可能學Bandai隻《塊魂》咁大玩付費單撈喎。</p><p>機種：PS3、XB360<br> 廠商：Koei<br> 類型：ACT<br> 人數：1-2人<br> 日期：發售中<br> 價格：$398（360）/$440（PS3）（已炒至$500以上）<br> 查詢：I-Gamer（27253338）</p></body></html>