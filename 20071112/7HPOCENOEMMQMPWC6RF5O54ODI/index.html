<html><header><meta charset="utf-8"><title>18萬不銹鋼雪櫃　食物3倍保鮮</title></header><body><h1>18萬不銹鋼雪櫃　食物3倍保鮮</h1><p>衫褲鞋襪要追潮流，屋企個廚房一樣要跟外國的hi-tech風，美國雪櫃始祖品牌Sub-zero首次登陸香港，力推全球首創雙壓縮機的全鋼雪櫃的新科技。仲有意大利家電王smeg和德國Miele在今季都一同推出高智能touchpanel家庭電器，快啲update一下，千祈咪做落後師奶！<br><br>記者：葉雪芯<br>攝影：梁細權、陳偉強<br>Model:gigi@puremodels</p><p>小小超都Buy</p><p>有70幾年歷史的美國雪櫃老祖Sub-zero，今季首次推出全球最大的家用雪櫃PRO48（I648PROGS），總容量有844公升，冰箱和保鮮櫃分別用兩個不同系統──雙壓縮機，可防止氣味互相傳送，避免像一般雪櫃咁，以一個壓縮機供冰箱和保鮮櫃共用，令氣流四處走，弄至食物有陣雪藏味。PRO48仲有開關門自動恒溫，當打開雪櫃門，有熱風走入時，系統會自動補充冷風，保存食物質素時間比一般雪櫃高3倍。由於兩櫃的系統獨立運作，非常慳電，耗電量低過100W電燈膽。講到咁多巴閉，價錢當然唔平，盛惠18萬大元，名人如小小超李澤楷和蘇永康就經已率先成為用家！</p><p>放齊147支酒</p><p>唔只雪櫃賣hi-tech，Sub-zero連酒櫃（I430G/S）都一樣，一次過可放147支紅、白酒，具防震防UV功能，以雙壓縮機系統運作，可同時調校放存紅、白酒兩種溫度，仲用埋櫻桃木酒架，以最豪設備去對待靚酒。</p><p>廚房睇電視</p><p>除了Sub-zero，今季歐洲家電都大玩hi-tech，例如意大利Cristal推出廚房專用電視，可以一邊睇電視一邊煮飯，仲可以播碟，睇埋樓下閉路電視亦得。</p><p>自製小溫室</p><p>另一意大利家電王smeg就推出室內溫室兼放濕機，除可以種花仲可幫屋企做自動恒濕，據講返貨唔夠一星期，已有好多客人爭住落訂喇。</p><p>TouchPanel最熱</p><p>今季廚房潮流大熱都算是touchpanel，唔只意大利smeg，連德國Miele都齊齊touch埋一份。專賣廚電的GreatTreasure店舖經理Sunny說：「若廚電有凸出嘅掣，會好易藏污垢，又好難清洗，所以今季好多廚電都轉touchpanel，盡量在設計上變為平面，又型又易打理。」此外，其他外形新款的廚電都在今季出籠，想換電器就要留意！</p><p>意大利smeg雙頭紅外線電熱爐（SE2312TC1）使用touchpanel，全平面設計夠晒cyberlook。$5,200/b</p><p>smeg揭蓋式抽油煙機（KTS75C），流線型設計，不開動時可將玻璃門蓋起，全平面設計，易於清潔。$19,000/b</p><p>smeg新款焗爐（S399XPZ6），除有齊一般烤焗功能外，仲加多一塊pizza石，以後可以在屋企扮意大利人焗pizza。$10,800/b</p><p>德國名牌MieleTouchPanel自動開合抽油煙機（DA5000D），以不銹鋼和合成玻璃製造，只要輕按touchpanel的開關掣，抽油煙機會自動打開，機翼最闊可以開至310mm。$46,000/c
</p><p>a.Sub-Zero（29150250）<br> 銅鑼灣開平道5A地下<br> <br> b.GreatTreasure（31187449）<br> 銅鑼灣摩利臣山道70-74號凱利商業大廈2樓<br> <br> c.Miele（26101025）<br> 銅鑼灣禮頓道111號地下</p></body></html>