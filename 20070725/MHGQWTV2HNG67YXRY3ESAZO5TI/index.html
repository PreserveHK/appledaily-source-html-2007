<html><header><meta charset="utf-8"><title>馮仁昭四圍超：華仔攬索女辣舞　驚抱唔起 - 馮仁昭</title></header><body><h1>馮仁昭四圍超：華仔攬索女辣舞　驚抱唔起 - 馮仁昭</h1><p>劉德華最近忙於為新國語碟《一隻牛的異想世界》宣傳，完成咗台北之旅後，噚日佢現身北京舉行記者會，席間佢同Andox公仔跳舞外，仲請埋之前喺新歌《一》MV入面演出嘅女舞蹈員Sindy嚟，又攬又抱仲錫埋咁火辣跳舞，簡直令人熱血沸騰。<br> 華仔後來話跳呢隻舞睇落唔難，但其實比一般快歌嘅舞難，因為每個動作都要用力，例如要用力拉住Sindy，或者將對方凌空抱起，所以噚日記者會上，佢已經將舞步改得簡單啲，至少唔使擔心抱唔起對方，華仔話：「當我知道要喺全國媒體面前表演，就即刻叫排舞老師提醒Sindy，唔好係咁食嘢，免得肥咗我抱佢唔起呀。」</p><p>學演奏牧童笛</p><p>另外，現場仲播放街頭訪問，好多樂迷都大讚華仔張新碟，仲有外籍人士讚佢首提倡環保嘅新歌《冬季不下雪》好聽，搞到華仔好開心，唱片發行商仲宣佈《牧笛》同《一》都高踞中國大小音樂流行榜冠軍位置，仲即席送咗支牧童笛畀華仔，華仔話返香港會學，睇吓喺九月中國巡迴演唱會時，可唔可以做表演環節喎。</p></body></html>