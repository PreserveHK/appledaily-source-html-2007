<html><header><meta charset="utf-8"><title>車事情報局：<br>F1車手出動撐Benz</title></header><body><h1>車事情報局：<br>F1車手出動撐Benz</h1><p>上星期日約埋班Friend返屋企，睇喺德國舉行嘅世界一級方程式大賽歐洲站賽事，隸屬麥拿侖車隊嘅黑人車手咸姆頓，喺星期六舉行嘅排位賽因爆胎撞牆，搞到受傷入院，但仍繼續作賽，雖最後只以第9名完成賽事，不過卻以70分嘅成績壓倒同隊車手艾朗素，而企穩車手榜首位。
</p><p>哈，原來在此之前，Benz就搵咗呢兩位車手，同埋前任世界冠軍夏健倫，拍咗一輯全長60秒嘅廣告；話說艾朗素同咸姆頓喺賽車場上鬥完F1之後，就分別揸全新嘅C63AMG同埋CLK63AMG喺燈位前鬥起步，跟住去到酒店又鬥快Check-in同搭𨋢，跟住各自入房然後去做Gym，哈，點知佢兩個咁都要鬥快。最後話佢兩個去到焗桑拿，都要走去鬥睇吓邊個頂得住熱，後來瞓喺上面嘅夏健倫就插手，將溫度校到最高之後再同佢兩個打招呼，問你死未！睇嚟呢兩個新晉車手，都係唔夠呢個老前輩惡囉！如果你都想睇吓呢段廣告，可以Click入以下嘅網址㗎！<br> <br> 記者：鄭達基<br> 網址： httP://www.mercedes-benz.tv </p></body></html>