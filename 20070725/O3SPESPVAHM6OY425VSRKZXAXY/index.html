<html><header><meta charset="utf-8"><title>路上玩殘你：<br>蠱惑入口累人兜餐懵</title></header><body><h1>路上玩殘你：<br>蠱惑入口累人兜餐懵</h1><p>喺啱啱過咗嗰個星期六，我車報員同屋企人諗住可以慳番啲，就喺荃灣揸車去西鐵錦上路站，轉直通巴士經皇崗返大陸玩；哈，點知喺未泊好部車之前，我哋成車人都俾嗰啲停車場入口指示牌指到頭都暈！<br>話說我哋嗰日揸部車一出大欖隧道，就靠左喺八鄉出口離開，跟住沿錦河路直去，去到西鐵八鄉維修中心附近有個迴旋處，側邊仲有一個前往停車場的指示牌，唔熟路就梗係跟住佢行啦；點知跟佢嘅指示去到，先發覺原來嘅停車場入口已經用鐵柱封咗，跟住又要兜番出錦河路，再經過西鐵八鄉維修中心附近嘅迴旋處，兜咗一個圈之後再向前行，發覺原來停車場嘅真正入口，其實喺西鐵大樓附近至啱，但係呢度又唔俾你轉右喎，一定要你走去西鐵大樓後面個迴旋處兜個圈先得，真係俾佢激死。<br></p><p>跟網上資料不符</p><p>後來返到屋企上網，Check到原來九鐵網頁入面嗰個錦上路站駕車路線圖，顯示嘅停車場入口的確係西鐵大樓隔籬，但實際情況就係佢哋Set喺錦河路一帶嘅路牌，都係叫人去嗰個假嘅入口，就連假入口側邊嘅路牌都係咁，問你怕未？莫非九鐵或者政府有關部門，諗住所有人都識揸車去西鐵站，甚至出發前一定會上網Check吓點樣揸車去？<br> <br> 記者：車報員</p></body></html>