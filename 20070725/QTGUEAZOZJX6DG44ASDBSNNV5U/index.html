<html><header><meta charset="utf-8"><title>私家飯堂：黃淑儀獨門秘方<br>蒸蛋白扮豆腐零毛孔</title></header><body><h1>私家飯堂：黃淑儀獨門秘方<br>蒸蛋白扮豆腐零毛孔</h1><p>電視上緊《吾湯吾水》，書展上有《美味食緣》，回流香港的黃淑儀（Gigi），在廚藝界掀起的風雲，比在電視劇上的更甚。但今時今日人人都是才女，個個都是飲食專家，到底Gigi姐是「演技」好，還是真正廚藝了得？跟4位讀者現場見過她蒸的「零毛孔」蛋白、吃過她的話梅醉雞，才知她的演技真的未算好！比起她的廚藝……<br><br>記者：廖秀娟　攝影：陳陶鈞<br>鳴謝：香港專業廚藝學院蔡潔儀校長（23360650）</p><p>街市的歲月風雲</p><p>Gigi姐移民前住畢架山道，買餸地方就是九龍城街市，今日相熟的檔口雖已不存在，但來逛一圈，親切感猶在，街坊們都高興她重臨舊地，大叫：「黃淑儀你真人好靚呀！」</p><p>不是親眼看見還不相信，黃淑儀的廚藝原來完全不是「做戲」，切檸檬皮茸前，快快手手把檸檬碌兩碌，以自備的張小泉菜刀「習習習」切成幼絲，根本就是一個大師傅的刀工！原來9歲已經入廚，正式拜過師學煮菜的Gigi姐，真的對廚藝有鑽研、有用心，並不是掛着演員之名便出書扮大廚的三流之輩！<br> 「我想我對烹飪是有點天份的，未夠10歲，我已經可以一個人完完整整煎好一條魚，得到爸爸大讚。其實煮菜給朋友、家人食用，就等於送禮給你喜歡的人，你一定想他們收到禮物後會開心、會受用，所以多花心思，用心去做，我想一定會煮得好的。」</p><p>雞柳扒豆腐</p><p>0hr35min<br> 份量：4人<br> <br> Gigi姐話豆腐易變壞，家中不能經常存放，想吃豆腐不能即想即有，「但滑豆腐，可以用蛋白代替，人人雪櫃都有雞蛋啦！」蒸蛋白扮豆腐，然後再加蠔油炒雞柳，濃淡兩相宜的味道，好誘人！</p><p>材料</p><p>雞柳4條（約200克）、蛋白7個、葱粒少許、鹽1茶匙、雞湯1杯、麻油1茶匙、蠔油2茶匙、胡椒粉/粟粉各2茶匙</p><p>做法</p><p>1.雞柳洗淨去筋切細粒，用鹽、胡椒粉及粟粉各1/2茶匙略醃備用。蛋白拂勻備用。<br> 2.蒸鑊內置高身碟，與冷水一起煲滾；蛋白與鹽及雞湯拌勻，慢慢傾入已加熱的高身碟內蒸2分鐘，關火後焗20分鐘。<br> 3.把雞柳泡嫩油再回鑊炒，或以慢火炒雞柳至熟，加入麻油、蠔油炒勻。<br> 4.將雞柳鋪在蛋白上，灑葱粒即成。</p><p>貼士</p><p>蒸碟隨冷水預熱很重要；蒸2分鐘後熄火焗20分鐘的過程，會令蛋白白滑無瑕，倒汗水、氣孔統統不會出現。</p><p>話梅醉雞</p><p>1hr00min<br> 份量：4人<br> <br> 夏天吃醉雞最合適，但Gigi姐加入話梅浸製，令這味冷盤載滿梅子味，更加開胃；吃落更多層次，用來宴客最好不過。</p><p>材料</p><p>雞1隻（約1.4千克）、話梅30粒、紹酒2杯、魚露1杯</p><p>做法</p><p>1.燒滾一煲水（水要蓋過雞面），下雞待水再滾起；熄火焗45分鐘取出沖冰水。<br> 2.取4杯浸過雞的水，放入話梅浸泡半日，隔去渣滓，話梅汁備用。<br> 3.將話梅汁、紹酒及魚露拌勻，放入斬開4件的雞件浸一晚，取出斬細件便可上碟。</p><p>貼士</p><p>雞一定要去肺，否則不能浸熟；以熱水焗熟後，以冰水沖雞，皮會爽脆可口。</p><p>紅蘿蔔五果湯</p><p>3hr45min<br> 份量：4人</p><p>材料</p><p>豬𦟌12両、紅蘿蔔/粟米各2條、陳皮1個、糖冬瓜10條、蘋果/番茄各4個、水18杯
</p><p>做法</p><p>1.豬𦟌汆水，紅蘿蔔去皮，陳皮浸軟去瓤，蘋果去心切半，番茄每個切開4件。<br> 2.水滾後，除蘋果及番茄外，其他材料放入滾水煲10分鐘，再調中慢火煲11/2小時。<br> 3.加入蘋果、番茄，再煲11/2小時，下鹽調味即成。</p><p>貼士</p><p>蘋果要起心，否則糖水會變酸。</p><p>馬蹄檸檬露</p><p>0hr30min<br> 份量：4人</p><p>材料</p><p>馬蹄20粒、雞蛋1隻、檸檬汁/馬蹄粉各2湯匙、糖1杯、水41/2杯、檸檬皮茸少量</p><p>做法</p><p>1.馬蹄去皮，雞蛋拂勻，馬蹄粉用1/2杯水調勻備用。<br> 2.將馬蹄切碎，放入滾水，下糖煮約5分鐘後下檸檬汁。<br> 3.拌勻馬蹄粉水，逐少倒入糖水內，邊倒邊拌勻，然後慢慢注入蛋液，拌勻後去泡，熄火後撒檸檬皮茸添香氣。</p><p>貼士</p><p>馬蹄放入膠袋內用刀背拍扁，再伸刀入袋輕切碎，馬蹄便不會亂彈。</p><p>讀者團高手交流</p><p>今次請來3位家庭主婦，一邊以熟練手勢做助手，一邊靜靜虛心偷師，大家都驚訝黃淑儀的「睇得打得」呀！</p><p>Q（李小姐）：蒸蛋白熄火後焗20分鐘就可以蒸得咁靚，但屋企得兩個爐，咁咪好嘥時間？<br> A（黃淑儀）：你可以放飯煲蒸，程序一樣，唔開煲蓋一樣得！</p><p>Q（杜小姐）：點解浸雞前一定要去肺？<br> A（黃淑儀）：唔係浸極都唔熟㗎！</p><p>Q（吳小姐）：蘋果係咪一定要起心㗎？<br> A（杜小姐）：唔係就會有酸味囉！</p><p>買定料　袁彩雲明日同你煮餸<br>法式保雲蘇羊柳伴燒汁</p><p>羊柳1條、薯仔1隻、芥末醬/忌廉各少許、麵包糠80g、Rosemary10g<br> 做薯茸要用焗薯：焗薯水份較一般薯仔少，蒸熟後用來搓薯茸會較綿身，不會起粒粒。</p><p>香煎鮪魚沙律伴西柚/橙汁</p><p>赤身吞拿魚Maguro160g、紫菜粉NoriPowder100g、西柚肉及橙肉各2片、番石榴絲/沙律雜菜/橙酒各少許</p><p>蔬菜波波拼盤</p><p>牛油果/芒果各1/2個、美國生菜30克、番茄1個、洋葱1/2個、哈密瓜50克</p><p>鮮果班戟</p><p>低筋麵粉125g、蛋2隻、無鹽牛油25g、牛奶250ml、甜忌廉/鮮果粒各適量</p></body></html>