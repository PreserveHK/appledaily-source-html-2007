<html><header><meta charset="utf-8"><title>環球片場：步姐望住維港冲凉引死日本Fans</title></header><body><h1>環球片場：步姐望住維港冲凉引死日本Fans</h1><p>飛甩7年男友長瀨智也嘅日本天后濱崎步，近日一個人搬咗去六本木山豪宅住，阿Net最近喺網上搵到步姐早前為音樂節目《HEYHEYHEY》擔任嘉賓嘅片段，大晒來港時嘅超豪生活。</p><p>辨紅酒失威</p><p>向來對香港情有獨鍾嘅步姐，早前來港開個唱兼拍MV，但佢似乎對香港仍然意猶未盡。喺節目入面，步姐好似旅遊大使上身咁款，大晒佢入住尖沙嘴洲際酒店嗰間超豪總統套房，個浴室仲可以飽覽維港夜景，即時令現場一班fans嘩聲四起。<br> 另外，步姐又喺節目度同主持濱田雅功、松本人志比賽分辨紅酒，佢哋要分別試飲4支價錢由900日圓（約60港元）至15萬日圓（約1萬港元）嘅紅酒，然後根據口感同味道排出最貴至最平。不過做慣上等人嘅步姐，最後只能估中最平嗰支，輸咗畀濱田雅功，似乎有啲失威喎！<br> <br> 《HEYHEYHEY》上集網址： http://www.youtube.com/watch?v=AbaKfQIVWWs&amp;mode=related&amp;search= <br> <br> 《HEYHEYHEY》下集網址： http://www.youtube.com/watch?v=sRxpoR0bSNc&amp;mode=related&amp;search= </p></body></html>