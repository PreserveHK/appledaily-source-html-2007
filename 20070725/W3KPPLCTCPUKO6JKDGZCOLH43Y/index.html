<html><header><meta charset="utf-8"><title>中環在線：工行再做全球一哥 - 李華華</title></header><body><h1>中環在線：工行再做全球一哥 - 李華華</h1><p>神州銀行「一哥」工商銀行自從去年上市後，好似北京出年搞奧運咁，神州子民自然會問「一哥」幾時可衝出亞洲，成為全球市值最大嘅銀行。話都冇咁快，工行今年1月初市值已趕過花旗銀行，但好衰唔衰，A股市場回軟，唔夠半日，市值又縮咗水，寶座畀番花旗阿哥，真係曇花一現。<br> 轉眼又大半年，前日工行市值又再次超前花旗，成為全球市值最大銀行，以噚日股市表現計算，工行──包括H股（1398）及A股──市值達19221億元，比花旗市值19024億元，多咗接近200億。<br> 有人會問，工行今次可唔可以坐穩，華華冇水晶球，睇唔到未來。但就知道人仔會不斷升值，加上內地增長較預期為高，即係話，內地銀行股會受惠，睇怕工行今次未有耐會走。</p></body></html>