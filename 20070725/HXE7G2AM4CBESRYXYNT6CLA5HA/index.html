<html><header><meta charset="utf-8"><title>私家飯堂：袁彩雲愛羊柳<br>麵包糠冚面嫩脆香</title></header><body><h1>私家飯堂：袁彩雲愛羊柳<br>麵包糠冚面嫩脆香</h1><p>今日作入廚示範的明星嘉賓是公認廚藝美貌俱備的袁彩雲，只見她一埋位跟指導的王師傅耳語一番後，立即便頭頭是道地跟來觀摩學煮西餐的讀者們示範和講解菜式的做法，果然非常醒目又精靈！難得的是彩雲不只口齒伶俐，示範起來也淡淡定，將她最愛的羊肉、魚肉和蔬果化身成一道道充滿夏日感覺的清新菜式。<br><br>記者：謝翠玲<br>攝影：林栢鈞<br>指導及場地提供：TowngasAvenue（23672710）</p><p>家人食得開心最緊要</p><p>煮餸其實最想讓吃的人開心，當把煮好的菜送上桌上，就算只是一碟意粉，也可以令品嚐的家人和朋友開心，便已很有成功感。<br> <br> 入廚經驗：自細開始已跟當中菜大廚的爸爸偷師<br> <br> 最拿手菜式：西餐、沙律</p><p>爸爸是中菜大廚</p><p>可能因為曾經留學德國，袁彩雲給人的印象總跟西餐扯上關係，但不說不知，原來她的入廚根底可是非常正宗的中國菜，因為她爸爸是中菜大廚呢！「我細個都會從爸爸處偷師，所以都識煮中國菜，不過始終對西菜有興趣多些，尤其鍾意整沙律。德國菜除了鹹豬手和香腸，其實都有些特別的沙律，例如酸椰菜沙律、青瓜甘笋沙律等，味道同一般沙律唔同，我都非常拿手呢！」
</p><p>工作不忘偷師</p><p>彩雲愛吃羊肉，而今次示範的保雲蘇（Provencal）麵包糠煎羊柳，對她來說便是新嚐試，她學得份外投入。她說經常都會趁工作之便，跟合作的廚師偷師呢，就好像之前她跟陳嘉容拍《食盡東西》時，便在澳洲墨爾本品嚐和學到不少美味又特色的牛肉和海鮮菜式，如今她也非常懷念呢！</p><p>法式保雲蘇羊柳伴燒汁</p><p>0hr40min<br> 份量：2人</p><p>材料</p><p>羊柳1條、法式芥末醬少許、薯仔1隻、忌廉少許、麵包糠80g、露絲瑪莉（Rosemary）10g（剁碎）、蒜茸10g、欖油20ml、燒汁（Gravy）1湯匙、車厘茄3粒、鹽及黑胡椒各適量</p><p>做法</p><p>1.先將羊柳起筋，加鹽及黑胡椒調味。燒紅鑊用猛火將羊柳四邊煎封至喜愛的生熟程度。</p><p>2.以麵包糠、露絲瑪莉、蒜茸、欖油、鹽和黑胡椒拌勻，製成保雲蘇麵包糠備用。</p><p>3.在羊柳面塗上少許法式芥末醬，再鋪上保雲蘇包糠，放入焗爐焗至表面金黃。</p><p>4.將薯仔烚熟後隔水，用打蛋器壓爛，加入忌廉拌勻成幼滑狀，再加鹽及黑胡椒調味成薯茸後上碟，再將車厘茄和羊柳上碟，澆上燒汁即可。</p><p>貼士</p><p>如家中沒有焗爐，可把羊柳煎至合適生熟程度後，再另外把保雲蘇包糠用橄欖油炒至酥脆，鋪回已塗法式芥醬的羊柳表面便可。
</p><p>Q：我次次整親薯茸都好易散，唧唔到花，係咩原因呢？<br> <br> A：一烚完薯仔，就趁熱有水氣時便要即刻壓茸，咁就唔會因為太亁而變散。而加忌廉拌薯茸時都要逐少加先得。</p><p>蔬菜波波拼盤</p><p>0hr25min<br> 份量：2人</p><p>材料</p><p>牛油果及芒果各1/2個、美國生菜30克、番茄1個、洋葱1/4個、橄欖油適量、哈密瓜50克、鹽及黑胡椒各適量</p><p>做法</p><p>1.牛油果和芒果去核起肉切粒，加橄油、鹽及黑胡椒拌勻。將生菜撕成小塊，加入果粒，用保鮮紙包實扭成球狀後上碟。<br> <br> 2.番茄略烚，去皮，與洋葱切成幼粒，加入橄油、鹽及黑胡椒調味拌勻，以兩隻湯匙弄成橄欖形上碟。<br> <br> 3.用小匙把哈密瓜挖成球狀拼在碟上即成。</p><p>貼士</p><p>生菜心的菜葉較圓和軟身，用來弄成球狀會較方便。</p><p>Q：弊！點解咁難將啲料包入生菜嘅？<br> <br> A：要切成幼粒先易包入生菜㗎！</p><p>香煎吞拿魚沙律</p><p>0hr20min<br> 份量：2人</p><p>材料</p><p>赤身吞拿魚（Maguro）160g、紫菜粉（NoriPowder）100g、西柚肉及橙肉各2片（去衣）、番石榴絲及沙律雜菜各少許、沙律醬50g、橙酒少許、鹽適量
</p><p>做法</p><p>1.將吞拿魚肉灑上鹽，紫菜粉封實四邊，封時要輕壓實。<br> <br> 2.燒紅鑊，將魚塊煎封四邊至發出香氣，取出稍為放凉後切片。<br> <br> 3.沙律醬跟橙酒拌勻成醬汁。在碟上放上沙律菜、番石榴絲、西柚肉、橙肉及吞拿魚片，淋上醬汁即成。</p><p>貼士</p><p>吞拿魚本身都可以生食，所以不用煎至全熟，只要把外層煎香即可。</p><p>Q：啲紫菜粉喺邊度買到？係咪一次過要用晒？<br> <br> A：在日式超市如city'super買到，攞出的紫菜不可放回袋中，要用幾多攞幾多。</p><p>鮮果班戟</p><p>0hr30min<br> 份量：20卷</p><p>材料</p><p>低筋麵粉125g、糖15g、蛋2隻、無鹽牛油25g（已溶）、牛奶250ml、甜忌廉2杯、士多啤梨1粒、奇異果及芒果各1個（切粒）</p><p>做法</p><p>1.將低筋麵粉、糖和蛋以打蛋器打勻，慢慢加入溶牛油，最後加入牛奶拌勻至粉漿狀。將甜忌廉打至企身，把士多啤梨、奇異果及芒果粒加入。<br> <br> 2.燒紅易潔鑊掃牛油，落半勺粉漿煎至一面金黃色翻轉面再煎後待凉。<br> <br> 3.將班戟皮放平，放上少許忌廉果粒，將兩邊摺向中間，由尾捲向上即成。</p><p>貼士</p><p>煎薄餅的粉漿不要開得太稠身，要保持液態，煎時要以慢火耐心煎才可弄出薄餅皮。</p><p>Q：甜忌廉點樣可以打到軟硬剛剛好？<br> <br> A：甜忌廉打發前要雪凍，打時留意狀態，開始呈企身狀便停手，再打會變硬。</p><p>拍攝小花絮
</p><p>平日看報紙看得多，讀者親身參與拍攝和看示範的機會卻難得，很多東西都份外有新鮮感。</p><p>買定料　JackyYu明日同你煮餸<br>國色天香（四前菜）<br>梳衣脆青瓜</p><p>溫室青瓜4條、黃龍寸菇1粒</p><p>鮮橙金玉帶</p><p>帶子20粒、青瓜1條、黃龍寸菇1/2片</p><p>富貴宮廷花</p><p>日本大蘿蔔1個、大燈籠紅椒1個、青瓜/黃龍寸菇各少許</p><p>揚州香餚蹄</p><p>豬前蹄1隻、青瓜片/黃龍寸菇各少許、葡萄糖1湯匙、花椒/八角各5粒</p><p>翠竹嫩魚米</p><p>星斑1條、青瓜3條、黃龍寸菇12粒、蝦子少許</p><p>白玉藏八寶</p><p>冬瓜1個、蝦仁/鮮帶子/黃龍寸菇/雞腿肉/金華火腿/冬笋/豬𦟌各1両、松子少許</p><p>蟹黃獅子頭</p><p>五花腩1斤2両、蟹膏2隻、蝦子少許、黃酒2湯匙<br> <br> 黃龍寸菇比一般冬菇食落更香更有咬口。</p></body></html>