<html><header><meta charset="utf-8"><title>國開行巴克萊通婚<br>中環在線：梁錦松化身丘比特 - 李華華</title></header><body><h1>國開行巴克萊通婚<br>中環在線：梁錦松化身丘比特 - 李華華</h1><p>Under國家財政部的國家開發銀行（國開行），入股英國巴克萊銀行呢單千億大刁，前日揭盅後，好多人想八吓邊個係呢次華洋通婚嘅愛神丘比特，咁黑石（Blackstone）係國開行嘅財務顧問，黑石大中華區主席係前財爺阿松，所以係人都估係佢，唔使估喇，洋人權威報紙《華爾街日報》同《金融時報》，噚日就分別「證實」咗係佢！</p><p>國開行來電　問入股意見</p><p>《金融時報》咁講：國開行嗰邊打咗個電話畀阿松，就住入股巴仔問佢意見，而國開行最緊張嘅係，黑石有冇做私人股本以外嘅業務，咁阿松上個月就提交咗黑石份「履歷」，之後黑石即刻獲委任為呢單刁嘅顧問。<br> 《華爾街日報》嗰邊就話：「ChinaDealsMarkReboundForLeungWithBlackstone」，阿松同祖國嘅關係，除咗幫黑石得到國家外滙投資公司入股30億美金之外，佢仲係國開行入股巴仔的中間人──呢兩單刁，標誌咗年屆五張半嘅阿松，開始重振雄風……</p><p>蟄伏4年　變御用經紀</p><p>之但係，《華爾街日報》嘅行家亦不忘寫番啲阿松畀我哋香港人嘅集體回憶，提到佢加入黑石之前，做過特區政府財爺，2003年因為響加汽車稅之前買咗部凌志，引起偷步買車嘅風波，最後辭職唔do。<br> 想起當日「零智」風波發生之後，好多人睇死阿松以後冇運行，又有好多人話細佢成25年嘅國寶老婆腳頭唔慌好，累到老公連官都冇得做云云。<br> 但睇睇今日嘅阿松，蟄伏4年蜚聲國際，儼如阿爺御用經紀，所以話，莫講唔好欺少年窮，更加唔好欺五張幾嘢嘅白鬚翁！<br> LiWaWa@AppleDaily.com</p></body></html>