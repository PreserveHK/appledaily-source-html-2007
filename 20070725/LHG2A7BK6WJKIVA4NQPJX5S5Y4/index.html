<html><header><meta charset="utf-8"><title>數碼達人：iPod按摩椅　水上飄</title></header><body><h1>數碼達人：iPod按摩椅　水上飄</h1><p>氣溫又創新高，咁熱嘅天氣，如果可以躺在海上，吹住海風，一邊有人為你按摩，一邊嘆住冰凉果汁你話幾爽呢！呢個唔係發夢，最近市面上出現了一張水上飄嘅iPod按摩椅，就可滿足晒以上要求。就算近排鯊魚出沒，都唔使驚，聽住柔和音樂，分分鐘鯊魚都陪住你跳舞呀！<br><br>記者：許福合　<br>攝影：周旭文　<br>ImageGirl：Suki</p><p>15分鐘吹脹</p><p>唔好以為按摩椅就一定大大嚿，當由包裝拎出來，「按摩椅」就只係得吸塵機咁上下Size，使用時就可以將佢泵脹。不過各位唔使擔心，唔使慢慢吹，跟包裝會有埋個氣泵，大約泵15分鐘左右就可以成形，不過講真都要花少少氣力，當做熱身運動喇！呢個設計除咗可以方便拎住張按摩椅周圍走，仲可以落水能游，成張浮床一樣，大人瞓上去都撐得住！</p><p>水陸兩棲按摩</p><p>同普通浮床最大分別，當然係佢內置按摩功能，配合床身採用人體工學設計，全部4個震動按摩墊可以為你落力按摩。而用家更可以自己揀唔同位置同力度，仲有多種模式可以揀，位置主要係由頸到腰，而按摩力度都算唔錯，一下按中「重點」，真係會成個人彈起，又同時叫爽！而浮到出海面，當然要用電池，按摩椅只需4粒AA電芯，就夠水上按摩2小時。</p><p>iPod水上聽歌</p><p>雖然係咁舒服，記得出海唔好瞓住，否則飄出海中心就要用電話求救！廠方AStone就特別替按摩椅設計咗一個防水儲存箱，可以將手機、銀包等隨身物品放入去，唔怕入水，玩得特別放心。若果覺得悶，仲可以將iPod（普通MP3機都得）接駁到按摩椅，頭部兩側有立體聲喇叭，咁就可以一邊按摩一邊聽歌。而椅身右邊仲有個按摩架，可以放飲品，夠晒嘆！
</p><p>iPod玩到癲</p><p>iPod除咗統領流動音樂潮流外，其附帶配件更係多花樣，選擇同功能都越來越多，仲有以下呢啲新產品！
</p><p>iHomeiH19防水防沙
</p><p>iH19外殼防水防沙，能夠有效保護iPod機身，特別適合戶外使用，並同時兼備有外置立體聲喇叭，隨時可同朋友分享音樂，兼任iPod叉電座。</p><p>iPodDocking唔使三百
</p><p>MUSICBaby係一種含重低音iPodDocking，設計細緻輕巧，更可當作桌面擺設。搭配全音域重低音喇叭，可以享受到更實淨音樂。</p><p>iPodHiFiVideo視訊
</p><p>ThomsonNE-2301機身前已可見一個iPod插座，可以將數碼音樂當成HiFi音樂玩；另外更支援iPodVideo影像輸出，可以接駁大電視欣賞iPod內心愛MTV同影片。
</p><p>查詢：<br> （a）DesignerGroup（22954488）　<br> （b）ANA電腦（27700137）<br> （c）利天盈科技（21104966）　<br> （d）豐旭貿易（31884362）&#13;</p></body></html>