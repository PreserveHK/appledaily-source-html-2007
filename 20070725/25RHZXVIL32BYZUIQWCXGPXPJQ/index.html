<html><header><meta charset="utf-8"><title>梅鐸買杜瓊斯 - 左丁山</title></header><body><h1>梅鐸買杜瓊斯 - 左丁山</h1><p>此日下午一路開住電腦聽香港電台第五台（古典音樂台）播出鋼琴奏鳴曲，一路睇《金融時報》，跟住寫稿，確係一樂也。左丁山唔識玩任何樂器，亦唔係古典音樂專家，只係純粹愛聽音樂啫，星展銀行梁兆基係莫扎特發燒友，佢話聽莫扎特令人快樂！不可一日不聽。左丁山冇咁專門，總之港台第五台播乜就照聽可也。<br> 《金融時報》（七月二十日）刊登一篇評論，作者JimOttaway，佢嘅家族持有杜瓊斯投票權共7%，算係大股東。佢呼籲控制性股東Bancroft家族抵制梅鐸，唔好貪錢，將「家傳之寶」（familytreasure）杜瓊斯出售畀梅鐸，佢話杜瓊斯係一家有價值嘅公司，素來以正確嚴肅新聞報道受人尊敬，而梅鐸嘅報業利潤大都來自英國小報、美國小報，以娛樂取勝，與杜瓊斯風格格格不入，梅鐸入主之後，對《華爾街日報》唔會有好處。<br> Ottaway寫得情文並茂，令人動容。不過最打動人心嘅，還是花花綠綠嘅真金白銀。梅鐸出價每股六十美元噃，與四月十三號之前嘅三十五美元比較，升值七成有多，年輕嘅賓克羅夫家族成員點會唔心動吖，故此梅鐸必然採用挑撥、隔離戰術，分化家族成員，瓦解反對陣營。牌面上，梅鐸用銀彈，勝券在握。家族嘅感情與金錢之戰，你估邊個會贏？<br> 《金融時報》約一個月前，有一篇評論員文章，指出當今世界需要兩張嚴肅可靠、正派及意見不一樣嘅財經報紙，就係《金融時報》與《華爾街日報》，是但一張變質，係全球商界嘅損失（睇人哋辦報辦得幾自負），故此《金融時報》唔想見到《華爾街日報》入咗梅鐸之手，改變編輯立場。<br> 當然歐美啲自由派好想《華爾街日報》變色，呢張報紙嘅評論版企硬喺保守派、自由市場派方面，美國選總統時，永遠支持共和黨，如果俾梅鐸攻陷、改造，投向民主黨自由派陣營，保守派喺美國主流傳媒就會失去一把有力聲音。梅鐸以高價收購杜瓊斯，背後未必全無政治理由。梅鐸近年逐漸轉左，親近希拉莉，如明年大選時《華爾街日報》社論支持希拉莉，而《紐約時報》永遠支持民主黨，誰人入主白宮，一眼睇晒。&#13;</p></body></html>