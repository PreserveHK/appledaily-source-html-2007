<html><header><meta charset="utf-8"><title>真假茅台 - 左丁山</title></header><body><h1>真假茅台 - 左丁山</h1><p>議員Ｗ好飲酒，特別鍾意飲貴州茅台。佢飲酒多年，家庭醫生叫佢戒酒，家裏有三個醫生，一致叫佢戒酒。日聽夜聽之下，議員Ｗ結果下了決定，就係戒醫生唔戒酒！<br> 呢晚在飯局上見到議員Ｗ，見佢面色好好，精神飽滿，雖無茅台可飲，靚紅酒可以頂癮。左丁山以前行走大陸一兩年，唔飲白酒（茅台）唔得，一飲封喉，咳嗽大作，酒入大腸，好刺激，深以為苦，故此後來帶定藥丸出席飯局，對方一叫飲酒，立即話自己身體有小毛病，有醫生藥丸為證，故此唔可以飲酒。<br> 議員Ｗ話：「睇嚟你未飲過真茅台，只係飲假茅台，你第日有機會試吓先啦！」假茅台到處都係嘅咩？真假茅台如何區分？議員Ｗ話：「判斷真與假，十分容易。將四五滴茅台倒在掌心，擦手，手亁後，用鼻聞吓，聞到類似豉油味，就係真茅台酒嘞。冇味嘅，就係假茅台，唔怕話你知，真貴州茅台一年只生產一萬噸，淨係北京人民大會堂，中南海已經要咗唔少，仲有各省市要招呼呢，另外市場需求極大，故此流入香港嘅真茅台並不多，我啲老友都掃貨掃得七七八八啦！」<br> 據講中國市場上嘅茅台酒，一年起碼消費十萬噸，唔怪得要仔細分辨真與假。大編輯話佢某年某夜出席飯局，好似係「茅台協會」請嘅，協會領導人係三位福建結拜兄弟盧文端、楊孫西、施子青，呢個協會每年大批買入貴州茅台，必係真貨。當晚主人家以茅台奉客，一打開酒瓶，立即芬香撲鼻，大編輯雖然唔係酒客，聞到咁香，亦飲咗一小杯。大編輯話：「事隔咁耐，都仲記得茅台非常好飲！」<br> 咁講法，第日搵機會託人買番一支真正貴州茅台，與朋友共享，未買到之前，當然唔會隨便飲茅台啦，自己又唔係酒客。大編輯潤左丁山一句：「如果你唔識楊孫西，施子清，有排等！」好易啫，到馬季開鑼，等佢哋三位名下嘅馬出賽之時，去沙圈撞吓囉！</p></body></html>