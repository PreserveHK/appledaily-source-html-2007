<html><header><meta charset="utf-8"><title>雲達沙搵手突擊　史密夫埋門竄擾<br>澳門冶遊　紅魔獵女睇艷舞</title></header><body><h1>雲達沙搵手突擊　史密夫埋門竄擾<br>澳門冶遊　紅魔獵女睇艷舞</h1><p>英超勁旅「紅魔鬼」曼聯大前日在澳門舉行表演賽後，前晚群魔總動員出擊，殺入濠江漁人碼頭蒲吧，劈酒𠝹女睇艷舞，其間守門員雲達沙不停媾女，其後更和卡域克與奧沙分別拖兩名辣妹到酒店短敍；阿倫史密夫則在貴賓房門前狂𠝹低胸打扮的黑髮女郎；而基斯坦奴朗拿度（C朗）更眼生額頭，當正fans隱形；出名火爆的朗尼喪蒲到天光兼狂鬧記者；一夜間紅魔鬼本性盡現。</p><p>曼聯上周殺到濠江，大前晚與FC深圳進行表演賽後，前日紅魔鬼全日休息，既然難得到訪夜生活多姿多采的澳門，入夜後曼聯也大蒲特蒲，拉隊到漁人碼頭FashionClub狂歡，玩到通宵達旦，結果眾人昨日離澳時，比原定時間遲了兩小時，大多球星更面容憔悴，連為fans簽名也有氣無力，不知他們明日到廣州出賽，是否夠體力應付呢？</p><p>外籍女郎<br>輪流穿梭貴賓房</p><p>前晚紅魔鬼到東方文華酒店晚膳，風頭躉C朗未見露面，至晚上約10時，一眾球星包括朗尼、阿倫史密夫、李奧費廸南、奧沙、卡域克和雲達沙等10多人，轉往漁人碼頭蒲吧劈酒，由於有傳媒、fans甚至紋身漢等近300人一早聞風入場等候，故曼聯到達時即入貴賓房迴避。<br> 不過有關方面對曼聯十分照顧，不止安排三點式打扮的辣妹大跳鋼管舞助興，更有外籍女郎輪流穿梭曼聯的貴賓房，房外則有兩名保鑣把風，一眾球星幾杯落肚後，也越玩越豪情，略帶醉意的已婚守門員雲達沙偕卡域克不久即搭上兩名身形豐滿的外籍女郎，其後一行四人前後腳步往附近的金沙酒店。<br> 約30分鐘後，雲達沙折返酒吧，主動拉着另一名性感辣妹咬耳仔，二人又拖手又貼面，表現親熱，未幾卡域克與在酒店短敍的兩名外籍女郎突然出現，再偕奧沙一同離開，四人前後腳截車時，奧沙和卡域克對被記者追訪不耐煩，更撇下兩女，先坐車到新葡京娛樂場的銀行櫃員機提款，並付款給司機擋採訪車，兩男趁亂改登另一的士，看來應是會合兩女趕下場。</p><p>火爆朗尼<br>馬路落車鬧記者</p><p>至於阿倫史密夫在吧內就守實貴賓房大門口，狂𠝹一名穿低胸連身裙的性感辣妹，反觀同場的李奧費廸南很拘謹，對被人包圍合照勁黑面；遲來的C朗大多跟隊友聊天，但其態度認真麻麻，對fans拍照及傳媒提問十問九唔應。向來被指性情火爆兼爛玩的朗尼，則與阿倫史密夫玩到凌晨近5時才離開，一身酒氣的朗尼上車後未有返酒店，相信應尚有節目，但他對被記者踢爆行蹤大感勞氣，突落車狂鬧記者，再由工作人員開路，掩護他和阿倫史密夫轉場再蒲。<br> 採訪、攝影：娛樂突發組</p><p>最高蘋嬸</p><p>前晚曼聯班球員落酒吧玩，但係就唔見咗紅魔唯一中國球員董方卓，證明董方卓場內同場外都未能融入球隊，睇嚟佢真係要再努力，攞個正選位之餘，要同啲隊友去蒲吓！<br> 蘋果娛樂特派評述員蘋嬸</p><p>蒲窩小八卦︰午夜鋼管舞夠激</p><p>前晚一班紅魔喪蒲的FashionClub以西班牙式建築設計，樓高兩層，是澳門漁人碼頭的特色酒吧之一，面積約1000平方米，二樓設有露天茶座，VIP房與大廳表演舞台相鄰，中間鍍銀珠串做流蘇間隔，使房間的客人在房內不僅能欣賞大廳精采的表演，同時又擁有一個舒適的私人空間。<br> FashionClub於每晚12時後均有型男美女表演鋼管舞，身穿比堅尼及Bratop性感裝束的辣妹，既扭身又拗腰又攀上鐵柱，意態極誘人，緊接出場的則為谷出六嚿腹肌的黑超大隻佬，他跳艷舞中途更飛甩牛仔褲，僅穿內褲扭屁股。&#13;</p></body></html>