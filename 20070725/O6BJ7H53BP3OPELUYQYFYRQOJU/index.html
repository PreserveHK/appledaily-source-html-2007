<html><header><meta charset="utf-8"><title>超人玩具︰Figure唔使砌玩具大趨勢</title></header><body><h1>超人玩具︰Figure唔使砌玩具大趨勢</h1><p>Sam，旺角兆萬「超人玩具」創辦人。92年在尖嘴賣萬變卡起家，99年搬入當時只得兩三間玩具舖的兆萬。15年時間，佢話玩具大多曇花一現，惟有超人尚叫撐得住。</p><p>「92年，舖頭細到100呎左右，連今日個收銀位都不如。」Sam當年賣萬變卡為主，其次貨品都好雜︰「大陸老翻都賣唔少。」之後越做越精，在尖沙嘴賣玩具打出個名堂來。99年，睇準旺角開始成為玩具集散地，本身收藏超人玩具嘅佢，終於在兆萬開了心目中的DreamStore。Sam慨嘆︰「你睇兆萬玩具舖開到成行成市，表面上喺旺季，但其實亦係生意最難捱的時候，競爭實在太大。」佢數最風光係96至98年，因為當時超人廸加出現，多咗一班後生客︰「邊套卡通Keep住長期出玩具？幪面超人、鹹蛋超人，其他真係數唔到。」Sam坦言好多當年相識的玩具鋪，十居其九都摺咗。佢仲捱到，只因Keep得住呢班熟客。而且識得培訓新人，熟讀超人歷史，了解不同牌子玩具的特性，等佢哋同客人吹得兩嘴。<br> 其實高達都好受歡迎，但Sam覺得︰「今日砌模型成本太高。唔只係生產成本，玩家買完花時間砌的成本都好高。所以生產一個砌好晒嘅Figure，價錢平、QC又好，係將來大勢。」難怪高達新產品都唔多使砌。佢透露︰「以前仲可以8算、10算，今日要5算先好賣；唔少客人開始自己去日本買，所以要比起佢哋自己入貨仲要平得多，咁先有生意做。」現在Sam的舖頭都係9成賣外國出品，例如Medicom，問佢會否推出自己品牌或者賣LicenseFigure，Sam一語道破︰「香港成功例子有幾多？既然外國貨都夠賣，我唔會考慮呢條路。」<br> <br> 記者︰陸俊雄</p></body></html>