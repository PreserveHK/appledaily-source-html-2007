<html><header><meta charset="utf-8"><title>環球片場：英版孔慶翔靚聲發圍　迷暈2000萬人</title></header><body><h1>環球片場：英版孔慶翔靚聲發圍　迷暈2000萬人</h1><p>唔知係咪英國發生水災，所以多咗人留喺屋企，最近竟然有2,000萬人上YouTube睇一個醜男唱歌劇。呢位名為PaulPotts嘅仁兄早前參加「英國版殘酷一叮」《Britain'sGotTalent》，個樣十足西洋版孔慶翔，佢憑天賦嘅歌劇靚聲震撼全場觀眾，最後仲攞埋冠軍，真係人不可以貌相。<br> 《Britain'sGotTalent》係近年英國偶像選拔賽真人騷之一，同樣有《一夜成名》（AmericanIdol）嘅口賤經理人SimonCowell做評判，分別在於參賽者表演乜都得，唱歌跳舞搞笑悉隨尊便，等同香港嘅《殘酷一叮》。</p><p>1,600萬元簽約</p><p>初賽當日，其貌不揚嘅阿Paul踏上台時已經俾評判「藐」，當佢話要唱歌劇時，連觀眾都預料佢會出醜，點知Paul一開腔，全場2,000位觀眾同評判即刻目瞪口呆，被佢震撼嘅歌聲深深打動，連一向刻薄嘅Simon都讚不絕口。呢段片被上載到YouTube後，至今已超過2,000萬人睇過，我阿Net睇完都好感動。<br> 結果Paul不負眾望贏出總決賽，佢原本做手提電話銷售員，隨即被英國傳媒譽為「英國版巴伐洛堤」，今年12月仲會喺英女皇御前表演。<br> 不過最勁係Paul得到1,600萬港元嘅歌手合約，上星期推出嘅處男大碟《OneChance》一出就大賣13萬張成為冠軍，比第2位到第9位嘅銷量總和仲要多㖭。<br> <br> 英版孔慶翔獻唱網址： http://www.youtube.com/watch?v=1k08yxu57NA <br> <br> 版主：阿Net<br> 本欄逢周一至五刊出</p></body></html>