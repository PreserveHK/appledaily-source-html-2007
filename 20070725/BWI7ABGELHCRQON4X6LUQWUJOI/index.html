<html><header><meta charset="utf-8"><title>轉戰內地　搵食艱難<br>李麗珍1周激瘦8磅</title></header><body><h1>轉戰內地　搵食艱難<br>李麗珍1周激瘦8磅</h1><p>李麗珍自年前與髮型師JackyMa發生種種糾葛關係後，已甚少公開露面。昨日珍妹現身中環一化妝學校的開幕禮，精神明顯較前飽滿，她近年已轉戰內地，不過對記者訪問仍略帶抗拒，又只願談工作，她謂之前拍內地電影，短短個多星期已瘦了8磅。</p><p>李麗珍、張家輝和江若琳等昨日到中環出席一間化妝學校的開幕儀式，久未露面的珍妹接受記者訪問前聲明只談工作，似乎對之前的負面新聞充滿戒心。雖然如此，已屆42歲的她明顯較早前精神飽滿兼面帶笑容，心情不俗。</p><p>囡囡拒返內地讀書</p><p>談到近況，珍妹說：「同家輝啱啱拍完內地電影《紅河》，我飾演越南女仔，所以要搽黑自己同練越南話。上面熱得好犀利，我個零禮拜已經瘦咗8磅。」她又提到與正放暑假的女兒相聚，她說：「𠵱家休息緊，本來想帶囡囡去北京睇吓我租嗰間屋，不過佢唔肯喺上面讀書，佢𠵱家先10歲，或者等佢大個啲先啦。」<br> 與珍妹合作了整整兩個月的張家輝則大呻辛苦，他說：「其實好慶幸可以參與地道國產電影，不過我哋喺越南同雲南邊境拍，地方簡陋啲，同埋工作上好易調整，但生活上就比較難融合喇。」<br> 同場出現的江若琳最近被雜誌圖文並茂指她曾整容，對此她說：「當時係15歲，拍第一部戲，我細個肥就個個都知，之後箍完牙連塊面babyfat都冇埋，今次當係一個笑話啦」。<br> 採訪、攝影：藍文浩</p></body></html>