<html><header><meta charset="utf-8"><title>食知味：<br>考第一送雲南狀元宴</title></header><body><h1>食知味：<br>考第一送雲南狀元宴</h1><p>阿媽：乖女，畀心機讀書，將來有回報㗎！<br>阿女：媽咪，唔使等將來，我今年考第一，即刻有實質回報──免費食一餐正宗雲南狀元過橋宴，由前菜到甜品，四道菜，仲包嘢飲㖭！<br>阿媽：咁筍？等我又摷番N年前張成績表先……<br>阿女：哎吔唔得㗎，只限今年嘅學生成績咋！你嗰餐等我第日賺到錢至請你食喇！<br><br>記者：趙珮倩　攝影：伍慶泉</p><p>狀元過橋宴$98</p><p>前菜：凉拌4小碟<br> （水晶皮凍、萵笋、雲耳、土豆絲）<br> 湯：迷你天麻豬腦汽鍋雞<br> 米線：狀元過橋米線<br> 甜品：乳扇雞蛋<br> 飲品：自選雲式飲品1杯<br> <br> 免費狀元過橋宴獎學細則<br> ‧凡應屆高考考獲4A或會考考獲6A者；各幼、小、中學學生，本年度考獲第1名次者，皆可免費享用狀元過橋宴。<br> ‧必須在惠顧前出示成績表，每人只可享用1次。<br> ‧如有任何爭議，「大救駕」保留最終決定權。<br> ‧有效期至2007年8月31日。</p><p>喺香港，想食雲南米線，話都冇咁易，行落旺角，有得食雲南米線的店舖多到十隻手指都數唔晒，之但係，要求高啲，講究正宗，就點都要嚟「大救駕」啦！老闆之一兼大廚王韋奇，是正宗西雙版納少數民族，在雲南土生土長，由他主理的雲南菜夠晒正宗！<br> 王師傅多年前曾在土瓜灣開設「雲軒居」，將自己最耍家的地道雲南美食帶入香港，連蔡瀾都成日去捧場，故今次進軍旺角，即有大班熟客仔撐場，當中有唔少都係學生哥，於是王師傅靈機一動，實行以狀元掛帥大搞噱頭。<br> 「學生讀書讀得咁辛苦，想鼓勵吓佢哋，所以就諗到用啲有益食材，設計呢個狀元宴，嗱！豬腦補腦、杞子明目、白果清肺，特別啱小朋友，𠵱家仲會免費請成績好嘅同學食，希望佢哋繼續努力用功！」</p><p>清潤雲南特飲</p><p>好多人以為雲南美食不外乎過橋米線、蒜泥白肉之類，咁就錯喇！鬼雞、乳扇、水晶皮凍、山蠶子豬扒……大家聽過未？仲有十幾種地道民族小食，香港好少食得到，呢度都有喎！而且王師傅仲引入幾種雲南特飲，清凉潤喉，最啱食完一餐辣辣的雲南菜後，消除熱氣。</p><p>狀元過橋米線</p><p>以沙參、杞子、紅棗、白果等材料熬成湯底，超滾熱辣送到上枱，然後有專人為你「過橋」順序放入豬膶、雞肉、五花腩、腐竹等材料，最後放入米線和鵪鶉蛋，可以蹺埋雙手等食。</p><p>乳扇雞蛋</p><p>雲南近幾十年興起的民間甜品，以乳扇煮溶成羊奶，打入雞蛋煮至4成熟，奶香味極之濃郁，甜味恰到好處。</p><p>五香肉條</p><p>薄薄的腐皮外層炸得極酥脆，內層的馬蹄豬肉餡料做得惹味彈牙，啱晒小朋友口味。</p><p>鬼雞（傣族）</p><p>菜名好詭異，是傣族一種酬神食物。先用上湯把烏雞浸熟，加入雲南野芫荽、香茅、金不換等十幾種香料炮製，難怪味道豐富，酸辣甜香齊晒！</p><p>雲腿夾乳扇</p><p>雲南傳統名菜，黃師傅話國宴都有佢。用最出名的宣威雲腿，鹹香清幽，似Parmaham；乳扇是煎香了的羊奶製乳餅；兩者配搭得宜，值得一試。</p><p>米酒燉雞</p><p>用上當歸、紅棗、杞子、大黃雞等材料加入米酒燉上3小時，入口即feel到好濃香的雞湯酒，最啱女人活血補身。</p><p>雲南特飲<br>三七花名茶$15</p><p>三七與田七同類，生長於田間，有活血散瘀，促進新陳代謝的效用。以三七花泡的茶先澀後甘，清熱一流。</p><p>糯米香綠茶$15</p><p>糯米茶其實是雲南野生茶的一種，不經煎炒直接冲泡，香味十足糯米，所以才叫糯米茶。</p><p>木瓜籽凉水$15</p><p>由雲南木瓜籽加入玫瑰糖冲成，口感冰凉滑溜好過癮，解辣清潤﹗</p><p>木瓜籽同木瓜無關，係雲南特產，外形似芝麻（左），隔水浸後汁液凝固似啫喱（右）。</p><p>何謂「大救駕」？</p><p>大救駕本是昆明一種菜式，亦有段古──相傳明末永歷皇帝逃亡緬甸時，一路被吳三桂追殺，逃到昆明騰衝，斷炊缺糧，當地百姓獻上一種叫餌塊的食物，解一時之難，永歷感激該餌塊救了他的大駕，就賜名為「大救駕」。王師傅：「我想以特色的雲南小食發揮大救駕精神，為每一位食客的五臟六腑打打氣﹗」</p><p>食客有Say</p><p>陳先生：「呢度啲米線好正宗，最鍾意食滷水牛𦟌米線。」</p><p>林先生：「糯米綠茶好清凉，第二度飲唔到。」</p><p>阿明：「好多小食都未見過，好特別，味道好新奇。」</p><p>食店資料</p><p>大救駕（35808833）<br> 地址：旺角西洋菜街南107號地舖<br> 營業時間：早上11時至午夜12時<br> 交通：旺角地鐵站B2出口<br> 座位：30個<br> 只收現金，不設加一</p></body></html>