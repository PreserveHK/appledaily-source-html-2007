<html><header><meta charset="utf-8"><title>隔牆有耳：肥佬黎聞歌憶故友落淚 - 李八方</title></header><body><h1>隔牆有耳：肥佬黎聞歌憶故友落淚 - 李八方</h1><p>八方平時喺公司見老闆黎智英指點江山，噚日見到佢感性一面，肥佬黎接受港台節目《清談一點鐘》訪問，節目尾聲主持人張笑容點葉倩文舊歌《只因有愛》畀肥佬黎聽，前奏一起，肥佬黎眼眶開始變紅，葉倩文歌聲一路播出，佢越來越激動，終於忍唔住落淚，要搵紙巾抹眼。</p><p>唔好騷擾肥姐</p><p>張笑容問肥佬黎為乜咁感觸，肥佬黎話聽到首歌時，以為係已故好友林振強填詞，一時悲從中來所以喊咗出嚟，又話對失去摯友好感慨，希望天堂再見。呢首歌其實係由周禮茂填詞。好多人指肥佬黎旗下報刊改變傳媒生態，佢話近年已經叫下屬收斂啲，更透露肥姐方面向佢投訴狗仔隊滋擾，佢即刻同大家講要忠厚啲，唔好過份騷擾肥姐，「唔好成日咁負面去吼住人」。<br> 好多人批評壹傳媒刊物內容兒童不宜，肥佬黎建議讀者睇埋其他報刊比較，應該同意《蘋果》風月版唔算出位，佢將旗下刊物帶返屋企，自己兒女睇亦冇問題。肥佬黎當年寫文大鬧李鵬後禁足大陸，92年後再冇北上，申請回鄉證被拒，舊年試過申請簽證不果，就算話放棄英國護照都冇用，佢話返唔到去冇所謂，「有啲嘢要犧牲，有（反對派）立場就有代價。」</p></body></html>