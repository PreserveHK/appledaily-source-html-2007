<html><header><meta charset="utf-8"><title>隔牆有耳：官邸插區旗　小人唔會嚟 - 李八方</title></header><body><h1>隔牆有耳：官邸插區旗　小人唔會嚟 - 李八方</h1><p>好快特區政府換班就滿兩個月，特區兩位二、三號人物唐英年同曾俊華，亦快將搬入官邸。八方噚日去兩間大宅睇過，見到兩處各有近20名工人喺度趕工，位於壽山村道嘅財爺官邸，工人開水喉洗刷外牆，亦有人喺屋頂做嘢，由於鬍鬚曾話明唔使豪裝，相信裝修工程已近尾聲；至於山頂白加道政務司司長「維宮」（VictoriaHouse），工人將屋內一啲陳設拆出嚟，相信要換上新裝修，前園則已鋪好石磚路，中間位置更豎起一支約五米高嘅新旗杆，一柱擎天，好有氣勢。<br> 唐唐睇嚟有鋪「插旗」癮，之前做財爺時，由於認為壽山村道官邸唔夠住而冇搬入去，所以唔使大裝修內櫳，不過佢對如何扯好支旗好重視，第一時間將官邸內嘅旗杆清拆重建，豎喺前園對正大閘，仲將瀝青地改鋪石磚，今次升官入主山頂「維宮」，唐唐最緊張嘅，都係要插番支旗先。</p><p>旗杆對正大門擋煞</p><p>八方到「維宮」實地考察，發現後花園有支舊旗杆，紅色嘅區旗居高臨下迎風飄揚，一睇就知大屋主人愛國愛港，點解唐唐仲要喺對正大閘嘅前園插多支旗呢？唔通插兩支旗，愛國愛港打孖上？八方請教高人，風水師傅蘇民峰屈指一算，話唐唐此舉似乎暗藏「玄」機！<br> 「旗杆對正大門可以用嚟擋煞，之前插喺後門，反而冇乜作用，豎番喺前門，直頭係撥亂反正呀！」蘇師傅大讚唐唐叻仔，可能得高人指點，喺屋企門口插番支旗擋煞擋小人，難怪佢平步青雲有運行咁話。八方諗落都唔係冇道理，想當年阿松入主財爺官邸，不但香港經濟仆直，連佢自己都因為買車風波墮馬；唐唐臨危受命後第一件事，就喺官邸插番支旗，即時官運亨通，連帶香港經濟都有起色，可見插好支旗幾咁緊要。<br> 連身為天主教徒嘅煲呔都要搵風水大師指點迷津，可見港府高官重視風水，唐唐有高人教路，鬍鬚曾冇放軟手腳，官邸前園保留旗杆，莫非作風洋化嘅佢，都識得插旗擋煞呢招？由於兩位司長事忙，據講預計下個月先會入伙官邸，八方揭揭《通勝》，九月多個周末、周日都宜搬屋入伙，大把好日子選擇。</p><p>唐唐屋企</p><p>鬍鬚曾屋企</p></body></html>