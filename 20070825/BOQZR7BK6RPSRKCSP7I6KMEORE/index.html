<html><header><meta charset="utf-8"><title>電話繩緣──藝人用甚麼電話繩</title></header><body><h1>電話繩緣──藝人用甚麼電話繩</h1><p>楊思琦Kitty伴身邊</p><p>「我好鍾意HelloKitty，所以兩個電話兩條電話繩都係HelloKitty，條藍色百幾蚊（圖二右），我記得之前喺會展個HelloKitty騷度買；另一個電話除咗有HelloKitty抹mon布之外，仲有隻熊仔，係朋友送嘅，已經用咗幾年，雖然污糟咗，但唔捨得丟，仲覺得越舊越有感情。」</p><p>高皓正開心匙紓壓</p><p>「呢個係一個鎖匙形嘅電話繩（右圖），鎖匙上面有十字架圖案，係我朋友去韓國時候買畀我嘅，我覺得個意思係用呢條鎖匙開個心鎖。我班圈外朋友都唔係咁了解呢個圈，總係會覺得我會遇到壓力。都啱嘅，間唔中工作上面遇到壓力，用呢條電話繩嚟安慰我都好。」</p><p>司徒瑞祈猴馬打孖上</p><p>「我有兩個電話，其中一條電話繩吊住個玉馬（右圖），隻玉馬係婆婆畀我嘅，我都唔知係乜嘢原因，可能係我犯太歲啦。另一個電話就用朋友喺日本買畀我嘅APE清潔mon電話繩，用咗幾年我好鍾意，都唔捨得換，我覺得電話繩最大用途係方便喺袋入面拎出來，同埋可以分辨個電話係自己，所以我每個電話都會用獨有嘅電話繩。」</p><p>陳霽平帶唇彩補妝</p><p>「我條手機繩（右圖）係唇彩嚟㗎，係朋友送，價錢一啲都唔貴，仲有好多隻顏色。我覺得呢個設計好正，因為女仔有時去ball只係攞個手袋仔，電話一定跟身，好多時都要補吓唇膏，手袋仔好難放得入化妝袋，呢個就最方便，通常我會睇吓嗰日化嘅妝，再決定用邊隻顏色嘅唇彩手機繩，一舉兩得。」<br> 採訪、攝影：王連連、楊潔雯、張俊銘、魯萍</p></body></html>