<html><header><meta charset="utf-8"><title>關仁隱事：蓋王馴服惡山山 - 關仁</title></header><body><h1>關仁隱事：蓋王馴服惡山山 - 關仁</h1><p>曾經同好多女藝人傳過緋聞嘅「蓋王」，近排好似靜咗落嚟，其實因為佢又有新目標，佢搭上咗美容院揸弗人「山山」，大家都以為佢哋兩個大纜都扯唔埋，不過蓋王就係貪玩好勝，為咗喺班有錢佬朋友面前威吓，佢經過一輪銀彈攻勢，終於收服咗山山。平時喺員工面前惡形惡相嘅山山，郁啲都將員工鬧到狗血淋頭，不過佢對住蓋王就好似一隻小鳥咁，成日嗲聲嗲氣，見過佢哋真人騷嘅人都會毛管戙。蓋王玩女無數，佢使錢最疏爽，但始終係有婦之夫，最怕就係啲女要入宮，山山早已經過咗適婚年齡，志在下半世生活無憂，所以對蓋王百般遷就，冇之前公仔箱嗰班姐仔咁難搞。<br> Textby關仁</p></body></html>