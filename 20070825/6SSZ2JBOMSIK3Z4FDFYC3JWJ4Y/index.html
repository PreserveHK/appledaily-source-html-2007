<html><header><meta charset="utf-8"><title>隔牆有耳：影視處4.7萬請「箭靶」 - 李八方</title></header><body><h1>隔牆有耳：影視處4.7萬請「箭靶」 - 李八方</h1><p>經濟好市道旺，好多打工仔想搵工跳槽，有朋友同八方講，話有份工好啱傳媒人做，月薪逾4.7萬元，不過先決條件係明光社總幹事蔡志森唔應徵，否則呢份工冇人夠佢爭！<br> 究竟份工做乜呢？原來係影視及娛樂事務管理處請公共關係經理，先唔講入職要咩條件，單論職責一項，八方自問輸硬畀蔡兄。<br> 影視處近排千夫所指，幫佢做公關隨時成為人肉箭靶、活動沙包，影視處亦好老實，喺招聘廣告中列明公關經理要監察有關影視處的新聞報道，並對不利報道迅速作出回應，以維護影視處的正面形象，被冠以「道德塔利班」之名嘅蔡志森，道德標準同價值觀向來同影視處保持高度一致性，由佢維護影視處正面形象，真係不作他人選。</p></body></html>