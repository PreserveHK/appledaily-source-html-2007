<html><header><meta charset="utf-8"><title>41歲跌膊三點式橫行<br>娛樂風頭躉：溫碧霞傲然笑「身材冇走樣」</title></header><body><h1>41歲跌膊三點式橫行<br>娛樂風頭躉：溫碧霞傲然笑「身材冇走樣」</h1><p>出身於調景嶺一個貧困家庭的溫碧霞（Irene），自小因父母與兄妹之年紀與她差距很遠，其童年一直在孤獨中度過，少不更事的Irene，結果走上了「靚妹仔」的路，15歲那年，她與同學在街上被導演黎大衛找去試鏡，從而拍成了第一部電影《靚妹仔》，徹底改變她的命運。在這26年的光影世界裏，除名利雙收外，Irene最無憾是嫁得如意郎君、身材依然冇走樣，難怪年屆41歲的她，今年還要拍一本性感寫真留倩影。　撰文：陳月媚</p><p>緣份到來，有時你不想嫁，最終還是不到你不點頭。一向不愛受束縛的Irene，婚前裙下之臣如繁星般纏擾在其身邊，甚至有人向她求婚，她從來不首肯。但當95年父親病逝，她飽受喪父之痛，翌年認識了金融界才俊何祖光，得到對方無限的支持和開解，終於可以熬過這段傷痛日子，在經過三年的相處，享受單身生活的Irene終於被困了。<br> 「結婚呢7年，我嘅婚姻生活係好愉快，我簡直覺得呢個老公係完美情人，唯一缺點係個性太靜，但佢對我嘅愛護係無微不至，令我好有安全感，呢種安全感係以前從未有男人可以畀到我嘅，佢直情係上天賜畀我嘅恩物，能夠同佢長相廝守，可以話係今生無悔。」</p><p>讚老公絕種好男人</p><p>其實何祖光要贏得美人歸，當年是需要經過一番爭鬥戰，因為同期還有一位專業型男與他拗手瓜，兩個男人同時猛烈追求Irene，為了顯示誠意，有次Irene到台灣宣傳，在下榻酒店的第一個晚上，突然有人登門拜訪，她甫開門就見到祖光害羞地拿着一束花，原來他遠道而來就是為了送花，在台逗留一晚又要返回香港工作，當時Irene芳心早已被打動。<br> 「老公同我發展初期，的確仲有一個男仔追緊我，但同呢個男人相處耐咗，我越來越發現祖光有好多優點，結果我選擇咗佢。呢個絕種好男人，唔單止對我好，佢對身邊朋友、屋企人一樣咁好，而令我最感動嘅地方係佢同我拍拖時，其實佢有部份親朋好友曾經提出反對，但佢冇理，對我從未動搖過，仲話一直會喺我身邊做守護神，我同佢拍拖三年排除萬難結婚，最後得雙方家長衷心祝福，𠵱家我同佢嘅屋企人都相處得幾好，每年我同老公都會返美國一次探吓奶奶。」<br> 去年他們夫婦賣掉赤柱的豪宅，然後斥資約2,000萬在西貢購下一幢洋房，Irene可以找到更大的房間來擺放服裝。如果大家有留意，不難發現溫碧霞超愛穿吊帶低胸裙配以高跟鞋，幾乎是一年四季，不分春夏秋冬都愛這樣穿，有時在冬天，真的忍不住會問她：「不凍嗎？」她總是微笑說：「唔凍呀！」心裏盤算着，究竟她的衣櫃裏是否只有吊帶低胸裝呢？</p><p>儲近百低胸吊帶裙</p><p>「大部份都係呢類服裝，但我冇正式數過，唔知過咗100條未，高踭鞋應該有百幾對啦！由少女時期開始，我就唔鍾意膊頭俾衫包住晒，所以我好鍾意着lowcut嘅衫，咁lowcut裙，梗係配高踭鞋啦，個感覺係好free㗎，你都知我唔鍾意受束縛。」<br> 溫碧霞2000年嫁給何應欽將軍之孫兒何祖光，原本是可以過着令人羨慕的幸福少奶生活，但生性好動的她卻不願退下來，希望往後的日子在影壇依然可以拍到一部代表作，而最近她演出的《出埃及記》戲份雖不多，角色勝在有發揮，令她的戲癮大發，充滿憧憬地等待下一個機會。<br> 「我對拍戲始終有一份情意結，由《停不了的愛》、《地下情》到《驚變》，其實我係可以嘗試唔同嘅戲種。但96年我拍《驚變》時，外間都集中渲染我裸露嘅演出，呢啲完全唔係我要嘅效果，所以部戲上映完，我係有少少失望，不過我始終希望可以拍到有內容、有發揮嘅電影，好似今次拍《出埃及記》，我就覺得個角色幾有發揮，所以戲份唔多，我都願意接。𠵱家我雖然已經41歲，但好多人同我講，話我個樣睇起上嚟又唔似咁大，應該仲有好多類型角色可以演嘅。」<br> 溫碧霞演出的《出埃及記》與新一輯內地劇《康熙微服私訪記》同時在下個月推出，而10月又會推出性感寫真兼國語唱片，為了造勢，近期她要應付連串宣傳活動外，又要在港拍攝寫真照片，當其性感泳衣照曝光後，不少傳媒都爭相約她訪問和拍照。</p><p>「呢排好多雜誌搵我影相，大部份都話想我着泳衣，總之就越少布就越好，其實着三點式泳衣已經係我嘅底線，我拍寫真唔係着重喺性感角度，我又唔係有暴露狂，只係想影啲有美感嘅照片，但大家就將注意力放喺呢方面，呢個並唔係我要嘅效果。當初構思拍呢本寫真，係因為覺得自己比以前成熟咗，人生曾經歷過幾個唔同階段，身材又冇太走樣，想趁𠵱家拍本寫真集做個紀念，其實除咗泳衣照外，仲有好多生活照，我希望大家睇完本寫真可以了解我嘅life。」</p><p>裸露求突破失敗</p><p>在《驚變》之後，Irene已沒有再演出如此大膽裸露的電影，如果將來再有導演想請她演出一部更大膽的電影，她會否接演呢？<br> 「當初我拍《驚變》答應裸露，的確係想求突破，但拍完之後，發覺呢條路其實唔係咁適合我，所以縱使將來再有呢瓣戲搵我拍，相信我都唔會接演，畢竟我都嫁咗人啦！𠵱家拍戲係求興趣，又唔係要搵錢開飯，我仲可以有選擇權，如果遇唔到好劇本咪唔拍囉！」</p><p>人物誌：跌膊海潮驚變性感</p><p>現年41歲的溫碧霞，82年拍攝電影《靚妹仔》出道，其後參演無綫劇集《火玫瑰》飾演海潮一角走紅，不時以性感跌膊造型出席公開場合。96年與任達華合演三級片《驚變》（圖），成為其唯一一部露點作品。溫碧霞其後轉往內地發展，00年與富商何祖光結婚，近日又推出比堅尼寫真集，聲稱重美感多於性感。</p><p>娛樂資料庫：O40行性感有威力</p><p>「徐娘雖老，猶尚多情」，女人年過40又如何？這班「O40」一族（Over40）拍攝的性感寫真或電影，依然有一定捧場客。<br> <br> 女星：松板慶子<br> 簡介：逾50歲的松板慶子04年參演三級片《桃色》，更有大膽演出。<br> <br> 女星：章小蕙<br> 簡介：40歲拍攝《桃色》，有裸露鏡頭。<br> <br> 女星：陳雅倫<br> 簡介：去年40歲拍攝電影《放．逐》，有曇花一現的裸露鏡頭。<br> <br> 女星：松田聖子<br> 簡介：43歲的她早前拍攝水着寫真，紀念出道25周年。<br> <br> 女星：關之琳<br> 簡介：04年當年41歲的她穿三點式泳衣，拍攝瑪花纖體廣告。<br> <br> 資料來源：《蘋果》資料室</p></body></html>