<html><header><meta charset="utf-8"><title>12歲作家煲韓劇談情</title></header><body><h1>12歲作家煲韓劇談情</h1><p>林澤銘（Jason），12歲，請容我稱他為本土多產小作家，短短10個月，出版了3本共約30萬字的小說。頭兩本係偵探小說，最新出爐的《青蔥「報」局》，訪問前一晚，帶着同感通頂讀完3班中三生辦報的明爭暗鬥，而當中談情說愛部份，原來是靠煲日韓劇取經的。我喜歡，Jason喜歡，林爸爸更是喜歡：「這本新書多點年輕人的心態描述，的確好睇啲。」<br><br>記者：劉昱蘭　攝影：周旭文、陳盛臣</p><p>戀愛情節──靠睇戲睇得多</p><p>Jason強調過好多次，《青蔥「報」局》故事純屬虛構，點解要多次強調？因為故事中有多條愛情線，又曾寫過愛情是「甜絲絲、酸溜溜」，沒有親身經歷，又何來那麼多「虛構」的描述？「我知你問咩，冇呀，唔係親身經歷呀！寫作嘛就係作吓又寫吓，靠想像就得啦。」憑乜嘢想像出嚟？「睇書囉，煲劇睇戲囉。好似啲韓劇咁，老老土土又成日喊苦喊忽，睇得多就識作識寫啦！」</p><p>林爸爸：講好大學先拍拖……</p><p>Jason思想成熟世故，身為校長嘅林爸爸會唔會怕Jason太早熟，年紀小小就想談戀愛？<br> 「咁又唔會喎，因為一家人都有傾過呢個問題，我同媽媽都有同佢講過，最好大學先開始拍拖啦，佢都有講自己睇法，暫時都好似仲接受呢個方案啩……𠵱家啲小朋友感情問題冇得避，同佢越早傾多啲越好，起碼你知佢諗乜，有傾有講有交流。」</p><p>偵探靈感──參考《WHO'SUNFAIR》</p><p>愛寫書當然也愛看書，Jason愛讀君比，會睇小記時代的梁望峰，同愛看字典。「字典後頁有好多有用知識，有時寫嘢都會喺嗰度搵料。至於睇君比，我最鍾意嗰本《叛逆青春──失憶少女》，內容天馬行空但又不失細膩描述，好好睇。」Jason不諱言，要虛構咁多偵探情節，當然要靠煲劇啦，而由篠原涼子演出嘅日劇《WHO'SUNFAIR》偵探劇情夠緊湊，係佢搵靈感的其中一個來源。</p><p>林媽媽：3、4歲帶佢行書展……</p><p>林媽媽唔怕佢煲劇，仲會陪埋囝囝一齊煲。「睇電視都係獲取經驗嘅一種途徑啫。其實我哋喺佢3、4歲時，開始帶佢行書局書展，旅行時鼓勵佢寫筆記日記，臨瞓前講古仔或者叫佢講畀我聽。如果仔女唔鍾意睇書，就畀啲啱口味嘅雜誌或少字嘅書仔畀佢哋，起碼令小朋友唔會抗拒閱讀先。」</p><p>24小時唔夠用</p><p>細細粒的Jason興趣多多，剛考完鋼琴7級又學過吓長笛，𠵱家仲喺學校學做編劇；喺書入面嘅簡介中，佢曾吐露自己想當演員和歌手，就因為樣樣都鍾意，升中後的生活就更加忙上加忙，Jason話︰「𠵱家只可以分配到每日寫作半小時，仲要玩MSN、寫Blog，寫書得嗰半個鐘真係唔夠喉。」又要讀書、寫作，有時又要煲劇，仲要上網玩CookingMama，時間點分好，興趣點揀好？</p><p>林爸爸：要信佢自己搞得掂……</p><p>原來林爸爸好有系統咁發掘Jason的興趣︰「興趣主要可分4方面：語文、音樂、運動同藝術，我哋由佢3、4歲開始就俾佢上畫畫班同教佢打羽毛球，發現呢兩方面佢嘅天份麻麻，反而音樂同文字強啲，所以專攻呢兩邊。」不過林爸爸最欣慰嘅，係Jason學會時間管理。「你要畀個大前提佢去完成目標，其餘細節要信佢可以自己搞得掂，咁先可以訓練到佢獨立。例如佢夜晚十點半瞓覺，瞓覺前可以任佢煲劇玩onlinegame，總之要做嘅事喺既定時間達標就得喇。」</p><p>1.除了日韓劇明星，JudyFoster也是他的偶像。</p><p>2.自從處女作反應良好，不用再自資出書，林爸爸笑言輕鬆好多。</p><p>3.Jason7、8歲時的第一本動物書「著作」，是爸爸為他複印釘裝成的。他問爸爸︰「為甚麼書局唔賣我嘅書？」於是便開始踏上寫作之路。</p><p>4.爸爸碩士畢業，那時Jason才不過5、6歲。</p><p>5.在新書發佈會上，Jason為書迷簽名。</p><p>Fans點睇？</p><p>王可立（15歲）<br> 我佩服佢嘅文字組識能力與特別嘅想法，我都想出本偵探小說，有時我都會請教佢㗎！</p><p>讀者Esther（初中生）<br> 我唔識佢，不過覺得書名好吸引，都好想睇吓同我年紀差唔多嘅男生寫啲乜嘢故事。</p><p>小學同學Lily（12歲）<br> 其實佢好搞笑㗎，今次新書應該比以前嘅偵探小說更貼身吸引。</p><p>大學講師：<br>佢成熟又孩子氣</p><p>浸會大學社工系講師邵家臻睇過Jason嘅書後，很欣賞他「自覺不平凡」的性格。「唔係話佢驕傲，而係寫作令他生活好實在，感到自己與別不同。雖然佢有時表現得世故，其實亦好細路仔，要窒你就窒你。可能佢文字組識力有30歲人嘅功力，但對住父母可能只有10歲。」</p></body></html>