<html><header><meta charset="utf-8"><title>馮仁昭四圍超：楊思琦解凍做妹仔 - 馮仁昭</title></header><body><h1>馮仁昭四圍超：楊思琦解凍做妹仔 - 馮仁昭</h1><p>無綫又再開拍一屋幾妻爭家產、爭老公同爭地位嘅古裝劇，名為《銀樓金粉》，由薛家燕（好姨）飾演嘅大當家，會同伍詠薇、陳秀珠同胡定欣爭老公秦沛，楊思琦扮演丫環。噚日大會仲安排思琦斟茶畀四位少奶，考驗佢做妹仔嘅能力。</p><p>秦沛唔恨齊人福</p><p>楊思琦俾無綫雪藏近1年後正式復工，好姨對此話：「我都兩年冇拍劇，唔可以用個雪字嚟形容，公司都唔係雪你，放心，最緊要自己努力。」思琦解凍後飾演低下層角色，佢話：「唔係，只係嘗試唔同角色啫，唔一定要高高在上嘅角色先有發揮，我唔會介意，扮醜都得㗎。」又話：「做妹仔真係第一次，平時人服侍我，𠵱家我服侍人，我同家燕姐比較多戲，做佢近身丫環，對上一次同家燕姐合作已經係01年。」<br> 秦沛今次喺劇中一拖四，四位老婆仲為佢爭崩頭㖭，好姨即刻笑住話：「何生（指何鴻燊）食生日飯都要走4場㗎，你應該打電話畀何生，問吓佢同太太相處之道。」秦沛就話：「我就唔恨一拖四，4個女朋友都頂唔順啦，何況4個老婆。」</p></body></html>