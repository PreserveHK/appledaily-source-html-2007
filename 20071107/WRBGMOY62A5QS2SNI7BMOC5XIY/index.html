<html><header><meta charset="utf-8"><title>新亞1967 - 左丁山</title></header><body><h1>新亞1967 - 左丁山</h1><p>李大姐忽然來電，通知一聲佢與一班同學舉行一個四十年畢業生聚會，喺十一月十一日星期日舉行，節目甚為豐富，首先喺當日下午三時返回農圃道/天光道校址（今之新亞中學）懷舊一番，然後坐旅遊巴到沙田中文大學新亞書院欣賞校園新貌，少不了在圓形廣場石牆畢業生名錄前影相一番，然後到「合一亭」望一望湖光山色，聚餐於「雲起軒」。<br> 李大姐以前係將軍澳寶覺中學校長，退休多年，其實佢嗰屆嘅同學應該已經過咗六十歲，幾乎全部退休晒咯，大把時間去搞一次大型嘅校友重聚。問李大姐：「你嗰屆一九六七年新亞同學，有乜名人呀？」大姐話畢業生有一百六十幾名，無謂講名氣，大家咁高咁大，今日可以聯絡到嘅有八、九十人，仍然在教育界活躍嘅有中文大學中文系講座教授張洪年，嶺南大學副校長饒美蛟，已退休嘅中大教授有楊鍾基、高美慶、劉可復等等，此外還有黃雅貞（苗禮善太太）、馮潔清（陳永棋太太）、莫圓莊……當然唔少得有「股神」之稱嘅倫兆銘。倫股神離開「香港電台」及《新報》之後，專注於股票投資，以賺錢銀碼計，當然不及順德股神李四叔，但以倍數回報率而論，相信股神倫少唔會比四叔輸蝕。左丁山每次到鏞記食飯，如果碰到倫少嘅話，在埋單時候，喼頓一定對左丁山講：「倫生吩咐，佢已經代你埋咗單。」某次左丁山請客吃飯，居然亦被倫少埋咗單，認真唔好意思，追出門口之時，倫少已經走咗，嚇得左丁山有一輪唔敢去鏞記，誠恐又會俾倫少埋咗單也。</p><p>因此想起，要倫少一個人包起晒一九六七年新亞畢業生聚會嘅飲食費，佢一定樂意為之。只不過李大姐話：「二百蚊餐費，我哋畀得起啩，咁小事點會勞煩倫少，一於AA制。」李大姐話歡迎一九六七年與一九六七年前後畢業嘅校友參加聚會，共話農圃當年，到時擅於詩詞嘅雷浣茜、韋金滿、陳勝長、吳汝寧等人互相唱和，正是「一事能狂便少年」，當有一番熱鬧，欲參加聚會者，可以打電話到沙田中大新亞書院輔導處搵Josephine。</p></body></html>