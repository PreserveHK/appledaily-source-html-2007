<html><header><meta charset="utf-8"><title>食吾樂：黑草羊X淮山杞子唔羶</title></header><body><h1>食吾樂：黑草羊X淮山杞子唔羶</h1><p>這幾天朝早起床，總覺得喉嚨亁亁的，喝了幾杯清水，若有所失，才驚覺媽媽靚湯是寶。可惜工作繁重，無暇返家吃飯，想飲滋補靚湯，豪花數十元，羊肉湯、水鴨湯已飲到，即使貴價的鯊魚骨、鹿筋等也可品嚐，從今起不如由湯水中，一起尋找媽媽的味道吧！<br><br>記者：郭佩韻<br>攝影：譚盈傑<br>Model：Gobby<br></p><p>滋潤食材　補身暖胃</p><p>入秋最宜進補，食燉品不如飲燉湯，冬天的燉湯選擇甚多，以羊肉、甲魚、水鴨等冬天專享的食材，炮製出來的燉湯，滋陰養顏，閒時來一碗，滋潤暖身。</p><p>古法燉羊肉湯$88（a）</p><p>選用靚黑草羊，配淮山杞子圓肉等一齊燉，羊肉的羶味減輕了，反而帶有濃濃的藥材味，入口潤而不膩，補而不燥。</p><p>北芪黨參燉甲魚湯$88（a）</p><p>甲魚即水魚，滋陰養顏，配上能補中益氣的黨參，可行氣活血。甲魚味道清甜，黨參則帶淡淡的甘香，多喝能補血氣，手腳唔會再凍冰冰。</p><p>鮮蓮紅棗燉水鴨湯$88（a）</p><p>水鴨用來燉湯最有益，配合鮮蓮紅棗，味道清甜，湯中散發着淡淡的蓮子芳香，此湯清心潤肺，更能消脂減肥，女士不容錯過。</p><p>鯊魚骨燉竹絲雞$38（c）</p><p>亁鯊魚骨配合竹絲雞燉湯，有助增強膠質，提升皮膚的彈性，天氣亁燥，女士多飲膠質湯水，皮膚又白又滑！</p><p>松茸響螺燉老雞$168（b）</p><p>松茸本身已夠補，加埋老雞燉，雞肉結實，味甜營養高，飲得多可以增強免疫力，減低患病機會。</p><p>姬松茸花膠燉龍骨$88（b）</p><p>龍骨即豬尾骨，用龍骨燉湯可保腰健筋骨，加埋滋補的花膠及增強免疫力的姬松茸，湯味較濃，還散發着淡淡的菇香味，飲得多夜晚都好瞓啲。</p><p>養顏藥材　淡淡甘香</p><p>唔一定用羊肉、甲魚做燉湯先具滋補，要潤要靚的話，平平哋可揀具滋陰養顏的中藥藥材，發揮同樣的功效。</p><p>滋補鹿腳筋湯$38（c）</p><p>味道似花生雞腳湯，鹿腳筋及去核紅棗一齊燉，可以壯筋骨、強腰膝。而鹿腳筋燉後口感似雞軟骨，味道則似一般瘦肉！</p><p>花旗參紅棗燉生魚$38（c）</p><p>花旗參、去核紅棗及生魚，可以滋陰降火、健脾補腎，湯料足，每碗有肥美生魚2至3件，魚肉食落有淡淡的花旗參甘香。</p><p>當歸山藥燉牛尾湯$88（a）</p><p>當歸味不是人人愛，不過呢款湯藥材味剛剛好，當歸味不太強，多飲可以益氣強身，增強新陳代謝，返工精神好好多。</p><p>淮杞北芪手掌參燉豬$38（c）</p><p>湯味比想像中清淡，帶少少藥材味，材料有手掌參、北芪、杞子、豬𦟌等，能補腎益氣、生津潤肺，最適合秋天飲用。</p><p>椰汁花膠燉雞湯$88（a）</p><p>屋企花膠燉雞湯飲得多，加埋椰汁就未試過，原來椰汁可加強花膠及雞的鮮味，呢個湯可以醒腦去除眼圈，工作壓力大的都市人最啱！</p><p>蔬果入湯　不油不膩</p><p>有時吃滯了，不想飲太肥膩的湯水，飲過用哈密瓜燉的湯水嗎？原來同雪梨一樣清潤，此外，栗子薏米一樣清淡，想飲湯健康又KeepFit，就揀以蔬果做主材料的燉湯啦！</p><p>秋梨川貝燉白肺$88（b）</p><p>秋天天氣亁燥，有幾聲咳的話，不妨選擇清甜的秋梨川貝燉白肺，梨和川貝具化痰止咳功效，而白肺則補肺氣，增強肺功能。</p><p>哈密瓜瑤柱響螺湯$55（d）</p><p>很清甜的哈密瓜味，哈密瓜燉至透明，瑤柱又大粒，絕對是個行氣活血，潤肝潤肺之選。</p><p>栗子薏米南杏百合豬𦟌湯$55（d）</p><p>栗子味甘，健脾活血，用來燉湯，湯中帶有濃濃的栗子味，配合豬𦟌的肉香及百合的清甜，大人細路都愛飲。</p><p>西洋菜燉陳腎$88（b）</p><p>西洋菜陳腎永遠都是最佳拍檔，陳腎的甘氣帶出湯的鮮和濃。而西洋菜則滋潤清熱，是養顏的最佳湯水。</p><p>（a）東來順（27332020）<br> 地址：尖沙嘴東部麼地道69號帝苑酒店B2層<br> 營業時間：11:30am至3:00pm、6:00pm至11:00pm</p><p>（b）火湯匯（28383722）<br> 地址：銅鑼灣波斯富街24至30號寶漢大廈地庫<br> 營業時間：11:30am至3:00pm、5:30pm至3:00am</p><p>（c）頭啖湯（29578998）<br> 地址：油麻地廟街259A地下C座<br> 營業時間：12:00nn至11:00pm</p><p>（d）蛇王芬（25431032）<br> 地址：中環閣麟街30號地下（近中環自動電梯側）<br> 營業時間：11:00am至10:30pm</p></body></html>