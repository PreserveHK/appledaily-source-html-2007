<html><header><meta charset="utf-8"><title>清邁麵卷大蝦<br>鬆脆唔會咬崩牙</title></header><body><h1>清邁麵卷大蝦<br>鬆脆唔會咬崩牙</h1><p>泰國人煮餸注重色香味之餘，亦絕對忠於自己的地道材料，除了香茅、檸檬葉及金不換等香料要由泰國入口之外，甚至連炸蝦用的麵條都貫徹始終要用泰國貨，「泰軒」大廚Liamsrijoan話：「泰國麵炸出來香脆唔會硬繃繃，其他麵係代替唔到。」<br><br>記者：趙珮倩<br>攝影：楊錦文<br>示範：「泰軒」主廚LiamsrijoanBunhiang<br>地址：灣仔駱克道117號A地舖（28777983）</p><p>LiamsrijoanBunhiang</p><p>入行年資﹕超過二十年<br> 曾在布吉及巴堤雅多間大餐廳擔任過廚師，90年代初期來港，先後為多間泰國餐廳當主廚，如金泰河、有大食等。今年2月加入「泰軒」，擅於烹調新派泰式小食。</p><p>泰式小食香味法寶</p><p>大廚Liamsrijoan話煮泰國小食一定要用正宗泰國香料才夠香夠風味，所以泰國人屋企一定會有以下幾種材料「看門口」。</p><p>甲猜：有泰國人參之稱，香味清幽，用幾片就夠，常用於配搭海鮮，炒炸皆宜。</p><p>檸檬葉：先將葉子輕搓兩下再切碎烹調，香味會發揮得更好。</p><p>香茅：切幼絲炸成黃金色，再加入食物中烹調，香口惹味。勿大火煮，會令香味流失。</p><p>青胡椒：勁辣，一般用來爆香或炒食物，但不要落太多。</p><p>金不換：即紫蘇，帶有獨特香味，常用於咖喱或湯之中，能令香味層次提升。</p><p>炸麵卷大蝦</p><p>0hr15min<br> 份量：5人<br> <br> 材料：泰國清邁麵2卷、泰國大蝦5隻、鹽少許</p><p>一般中式麵條經油炸後口感會較硬，所以師傅話一定要用泰國清邁麵，炸完之後十分香口鬆脆，大型超市或泰國雜貨店有售。</p><p>做法</p><p>1.先將泰國麵條用凍水浸散，瀝水後攤放約10分鐘。<br> <br> 2.把蝦開邊起腸，以少許鹽拌勻。<br> <br> 3.蝦肉捲上適量麵條，放入滾油，以慢火炸至金黃色即成。</p><p>貼士</p><p>炸蝦前將一麵條放入滾油，如麵條即時浮起，即代表油溫適合用來炸麵卷大蝦。</p><p>焗釀海鮮三色椒</p><p>0hr30min<br> 份量：4人<br> <br> 材料：青椒/紅椒/黃椒各1個、椰汁5安士、金不換/檸檬葉/甲猜各3片、魷魚/蝦肉/龍脷柳/青口各3塊、青/紅/黃咖喱醬各100克</p><p>做法</p><p>1.先將青紅黃椒挖空；所有海鮮汆水備用。<br> <br> 2.燒熱油鍋，將３種咖喱分別煮約3分鐘至香，再將金不換、檸檬葉、甲猜、椰汁及海鮮分成３份，分別與3種咖喱拌勻略煮。<br> <br> 3.將煮好的咖喱海鮮分別釀入三色椒內，放入已預熱的焗爐，以中火焗約10分鐘即成。</p><p>貼士</p><p>煮咖喱要以慢火煮至出油，咖喱味才能發揮得淋漓盡致。</p><p>酥炸田雞腿</p><p>0hr10min<br> 份量：4人<br> <br> 材料：田雞腿6隻、麵粉5安士、鹽少許、炸蒜茸/炸亁葱/香茅碎各1茶匙、南薑粉1茶匙、胡椒粉1/2茶匙、泰國青胡椒2串、白酒少許</p><p>做法</p><p>1.先將田雞腿、麵粉及鹽拌勻，放入滾油炸至金黃色備用。<br> <br> 2.再起鑊，將炸蒜茸、炸亁葱、南薑粉、香茅碎、胡椒粉、泰國青胡椒及白酒炒香，田雞腿回鑊快炒兜勻即成。</p><p>貼士</p><p>田雞腿回鑊後一定要以猛火快手兜勻，否則香脆的田雞腿會變腍。</p><p>南瓜布甸</p><p>1hr15min<br> 份量：2人<br> <br> 材料：椰糖5安士、雞蛋黃6隻、粟米粉1安士、鹽少許、泰國南瓜1個、香葉2條<br> </p><p>做法</p><p>1.先將泰國南瓜挖空備用。<br> <br> 2.香葉以250毫升水煲滾，雞蛋黃、椰糖、粟米粉、鹽拌勻後加入香葉水，倒入南瓜中，包上錫紙，放入蒸爐蒸約1小時即成。</p><p>貼士</p><p>泰國南瓜味道清甜，口感軟腍，適合做甜品。</p><p>買定料明日教你煮餸<br>芝士焗蠔配拉麵</p><p>法國FinedeClaire生蠔16隻、拉麵300克、大蒜4條、牛奶/忌廉各1/4公升、法國Brie芝士100克、榛子油/橄欖油各1湯匙</p><p>豬柳芝士千層</p><p>雜豬柳200克、Comte芝士8片、雲吞皮12塊、合桃/腰果/洋槐蜜糖各25克、有機甘笋100克、榛子油/蘋果醋各20克、黑胡椒/小茴香適量、花生油2杯</p><p>濃雞湯配雜菌</p><p>走地雞1隻、番紅花1小撮、香茅1枝、芫荽1棵、有鹽牛油25克、白菜/蜜糖豆/忌廉各50克、冬菇25克、草菇/金菇各100克
</p><p>火龍果芝士配覆盆子醬</p><p>火龍果4個、忌廉200克、魚膠片3片、呍呢拿1枝、燕麥20克、覆盆子50克、法國白芝士（FromageBlanc）100克、槐花蜜糖2湯匙</p></body></html>