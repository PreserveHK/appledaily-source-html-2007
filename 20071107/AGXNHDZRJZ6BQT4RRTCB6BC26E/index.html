<html><header><meta charset="utf-8"><title>蟹逅之三：我係香港炒蟹第一人！
</title></header><body><h1>蟹逅之三：我係香港炒蟹第一人！
</h1><p>「我係香港炒蟹第一人，70年代我已經喺銅鑼灣避風塘炒蟹，當時喺架唔夠4米長嘅艇仔上炒，旁邊嘅大船（指海上夜總會）一落Order，我就即炒。嗰時謝賢、肥姐已經幫襯我！」上岸後，喜叔就喺灣仔推木頭車開走鬼檔炒蟹，蟹香傳遍成個灣仔，生意好到不得了。「嗰時黎明、張國榮等夜晚拍完戲收工，就過嚟消夜！」97年因政府對街上熟食小販實行管制，喜叔唔想令香港獨有嘅避風塘炒蟹消失，就喺謝斐道開咗第一間喺地舖嘅喜記，結果，由一家變兩家三家四家。<br>喜記以避風塘炒蟹聞名，對蟹有一定要求。「我哋用越南嘅鹹淡水大肉蟹，肉質鮮美，以前試過用斯里蘭卡、澳洲同大陸肉蟹，但都係越南蟹最好。」經過喜叔嘅改良，喜記嘅避風塘炒蟹更啱香港人胃口，喜叔話：「以前水上人家成日做嘢，流好多汗，為咗補充鹽份，所炒嘅蟹都係好亁同較鹹，咁我就加多啲葱，炒出嚟可以濕啲，結果啲客好Buy，而且又保留到避風塘炒蟹香、辣、濃嘅基本味道。」蟹肉甜美，本身嘅蒜、辣椒配料就將蟹嘅鮮味帶出來，就係呢味炒蟹，令喜叔榮獲法國藍帶獎，幾威！</p><p>椒鹽炒鮮魷　78元</p><p>用新鮮大魷魚切片放入油炸，撈起後灑上炸過的蒜粒，口感香軟，入口即溶。</p><p>避風塘炒蟹　480元/隻</p><p>用大約15両重嘅肉蟹，加入葱蒜等避風塘料，將蟹炒至亁身，香辣濃。</p><p>蟹油炒麵　40元</p><p>幼麵用炸過蟹嘅油輕炒，加入葱蒜、銀芽等再以猛火快炒，麵條蟹味濃郁。</p><p>喜記（28937565）<br> 地址：灣仔謝斐道392號地下H舖<br> 灣仔謝斐道379-389號地下1-4號舖&#13;</p></body></html>