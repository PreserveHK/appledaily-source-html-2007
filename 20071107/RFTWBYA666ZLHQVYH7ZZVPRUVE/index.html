<html><header><meta charset="utf-8"><title>求驗客手記：費高牛一斷腳返牧場養老 - 求驗客</title></header><body><h1>求驗客手記：費高牛一斷腳返牧場養老 - 求驗客</h1><p>國際米蘭球星費高近日望住張X光片眼濕濕，皆因周日（4日）35歲牛一嗰日，俾祖記球員尼維特踢裂右腳腓骨；佢喺當地時間周二動手術，起碼要休息兩個月，呢份生日禮物認真唔老利！</p><p>35歲生日獲「大禮」</p><p>我求大俠勸費高一旦復出，表現不如前都要睇開啲，當今球壇成就拍得住佢嘅，10隻手指數得晒！咁大年紀仲留戀球場做咩？點解唔學中田英壽環遊世界，或者施丹周圍行善？甚至乎去前葡萄牙殖民地澳門搵食，佢個「立立令」嘅頭，睇落都幾有賭王風範㗎！<br> 如果佢嫌澳門亂得滯，想話過清靜啲嘅日子，亦可以帶埋老婆海倫同3位千金，返老家葡萄牙個私家農場養老；得閒叫埋保羅蘇沙、雷哥斯達、古圖等老友，一邊食住碟葡國雞飯，一邊回憶下「黃金一代」嘅輝煌歷史，都咪話唔寫意，好多人恨都恨唔到㗎！<br> 呢次累到費高可能要打石膏嘅，係8月底過完35歲生日嘅尼維特。國米會長莫拉堤好心痛咁出嚟講：「呢次根本就係冇必要嘅攔截，費高係俾對方夾硬踢傷嘅！」不過，呢位捷克「拚命三郎」從來都係勇而不茅，相信今次唔係存心嘅。</p><p>尼維特為鐵腳道歉</p><p>尼維特周一亦出來道歉話：「對於呢次不幸事情，我覺得非常內疚，我唔係故意踢傷費高，希望佢可以盡快復出啦！」其實，尼維特後生嗰陣出名係鐵腳嚟，俾對方踢極都爬得番起身；今次費高不幸中招，都只能夠怨骨頭唔夠硬，以後飲多啲高鈣牛奶啦！</p></body></html>