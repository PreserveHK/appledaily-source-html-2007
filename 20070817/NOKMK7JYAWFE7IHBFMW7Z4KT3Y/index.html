<html><header><meta charset="utf-8"><title>法國高手跳到港<br>港仔拜服：跟都跟唔到</title></header><body><h1>法國高手跳到港<br>港仔拜服：跟都跟唔到</h1><p>每到暑假，商場活動總是浪接浪，今年來港表演的Parkour勁旅就一隊接一隊，這個星期六、日演的有來自法國的Flyers。<br>香港亦有個愛玩Parkour的飛躍協會，今次見有世界級高手來港，本來諗住安排雙方Jam一Jam，點知一到場，未玩齋睇高手出招已經「縮」：「我哋同佢哋爭幾皮喎，根本無得玩！」<br><br>記者：葉雪芯　<br>攝影：林栢鈞</p><p>世界第一流Parkour團體
</p><p>嚟香港表演嘅ParkourTeam一隊勁過一隊，上月有澳洲TraceElements，今個星期就有法國Flyers。排資論輩，Flyers係世界第一流水準，同電影《因乜差事跳跳跳》內的演員同期出道，更加與Parkour創辦人DavidBelle亦師亦友，隊員DanielGirondeaud和Yannick的「跳齡」達9年之久，功力深厚。
</p><p>「見到佢哋已經好開心」
</p><p>難得有猛人過江，即時吸引到本地Parkour友注意。香港飛躍道協會係香港少有的正式Parkour組織，由幾個志同道合嘅後生仔組成，雖然年輕，卻玩得有板有眼，仲曾經被Nike、HugoBoss等大牌子邀請出Show，甚至到外地表演。剛知道Flyers來，本來打算同高手同場一齊玩FreeJam，但一開波見到高人表演兩個動作，已經嚇到儍，TeamLeader阿鋒坦言：「佢哋嘅動作實在做得太靚！我哋根本無得同佢哋一齊玩㗎喎，以我哋嘅水準，我哋做唔到佢哋嘅動作！應該話唔識做！跟都跟唔到，不如當練習算啦！俾我哋見到佢已經好開心喇。」其中4招仲係佢哋心水動作，講到明未來日子要睇住佢哋嚟學！</p><p>佩服1　Jump流暢感極高</p><p>阿鋒：「好Smooth，佢哋配合得好好，一跳起時幾乎知道自己邊一寸肌肉係運動緊，所以每一跳都好似好輕鬆咁，睇得人好舒服。」</p><p>佩服2　落地無聲</p><p>阿鋒：「即使彈到咁高，落地嗰下都好靚，完全無聲，好似紙咁飄落地！係體能操得好，加上用柔力先得，佢哋對自己嘅肌肉感覺一流。」</p><p>佩服3　踩牆打觔斗Flips！</p><p>阿鋒：「我哋成Team人無人做到呢個動作（踩牆再向後打後空翻落地），都唔知要練幾多年先做到。世界上玩緊Parkour嘅人都只係得好少數人玩到Filps，呢個係每個Traceur夢寐以求想做到嘅動作！但佢哋竟然咁隨意就Flips，就好似叮噹有神奇法寶咁，恨死隔籬！</p><p>佩服4　捐窿捐罅攞位盡</p><p>阿鋒：「又係勁流暢，睇到我哋啞晒。佢可以好輕易一下跳入咁細小嘅車廂入面，可想而知佢跳嘅時候攞位有幾盡，如果空間咁細，肌肉又係要配合得好好，否則好易受傷。」</p><p>Flyers：港仔態度好有潛質</p><p>黃毛小子雖然水準真係差幾皮，但一場嚟到，好好醜醜都要露兩手，係咁依同Flyer跳咗一次咁多。問番Flyers覺得佢哋跳成點？TeamLeaderYannick：「佢哋的確係要練習多啲囉……玩Parkour最重要係要好清楚個環境跳唔跳到，衡量自己的能力，呢兩方面佢哋都疏忽咗。剛才話跳就跳，無Check過場地，咁樣好易會受傷。我哋頭先幾乎用了4個鐘時間去Check個地點，邊度適合做咩動作。不過睇得出佢哋好有心機，態度好好，睇過佢哋短片，覺得佢哋有潛質，技術可以慢慢練。」<br> 至於阿鋒，最大感覺唔係Flyers嘅高超技術，而係友善態度：「玩Parkour最重要的宗旨係Sharing，頭先我哋的確有啲動作係做得唔啱，仲跳爛咗個場的木板。佢哋都無笑或者責罵，反而仲教我哋動作要點做，提醒我哋要小心。」</p><p>「努力練，去里斯朝聖！」</p><p>睇電視睇戲，經常見到外國嘅Parkour高手飛簷走壁，香港飛躍道協會TeamLeader阿鋒同高手過完招之後，就坦言同國際水準無得比：「講體能，我哋操得唔夠勁，佢哋啲手臂已經係我小腿。講技術，我哋都無，人哋跳屋頂，我哋最多都係跳欄杆、電燈柱、石壆，我哋亦未有膽量同埋信心可以做到好高難度的動作。基本功我哋一定有，唯一唔輸蝕嘅就係勤力啲囉。人哋搵我哋出去表演出Show，我哋都需要用好多時間去練習，多數都係玩木箱同埋架，惟有畀心機啲，希望今次之後，以後有機會去到Parkour發源地里斯，去朝聖！」</p><p>法國</p><p>香港</p><p>法國Parkour高手Flyers表演<br> 地點：旺角新世紀廣場<br> 日期：8月17-19日<br> 時間：3:30pm及6:30pm<br> 查詢：23970790</p></body></html>