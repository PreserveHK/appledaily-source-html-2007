<html><header><meta charset="utf-8"><title>敏妮Talk：跌得多唔代表抵買 - 溫敏妮</title></header><body><h1>敏妮Talk：跌得多唔代表抵買 - 溫敏妮</h1><p>噚日港股一度跌成900點，敏妮返到公司見到秘書Chiling同光頭仔鬼咁開心，因為佢哋同敏妮一樣，晨早清晒啲舊貨。<br> 不過，見Chiling猛㩒股票機，就知佢又手痕想買嘢，「敏妮，我之前已經好想買太古（019），仲有隻國壽（2628）跌咗咁多，真係好吸引。」</p><p>大減價失理性</p><p>睇到Chiling一邊㩒股價機，一邊話邊隻股平，就令敏妮諗起公關C。前排公關C收到一眾名牌privatesale嘅e-mail，急call敏妮話要去掃貨。<br> 呢啲名牌嘅privatesale，唔係一般大減價，要有invitation先去得。當你見到啲名牌鞋原價幾千蚊，家吓一律三嚿水，任何女人都會失晒理智，所以每當入到呢啲privatesale會場，就會發現平時高貴優雅嘅女士變臉，同一時間一手擸住幾條裙、隻腳試緊幾對鞋，隻眼仲昅住身邊嘅手袋。公關C都一樣，一到呢啲場面就失控，結果買埋啲衫，其實唔啱佢一貫style，着唔夠一兩次就唔着。<br> 股市大跌，好多名牌大價股跟住個市跌，Chiling嘅反應就好似去名牌privatesale嘅女士一樣，雙眼發光，見到乜嘢都只係發出一個音——「抵」，但究竟乜嘢叫做「抵」呢？<br> 名牌點解要減價賣？係因為當新一季來臨時，上季嘅貨就唔值錢，趁佢仲有啲剩餘價值，所以早啲清貨。不過，同一個名牌，唔係件件貨都勁減，就好似某隻牌子嘅亁濕褸，即使減價，減幅都好有限。&#13;</p><p>睇PE咪亂掃</p><p>同樣，名牌股雖然跟住股市跌，但都有質素之分，單係因為跌得多就認為平，好易捉錯路。其實，敏妮見到呢啲大跌市都會心動，尤其幾隻心儀嘅股都跌嘅時候，但大家唔好忘記股票平貴，係睇PE，從來唔係睇佢跌咗幾多。<br>  http://manlitalk.com/blogs/ </p></body></html>