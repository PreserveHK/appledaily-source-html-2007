<html><header><meta charset="utf-8"><title>金手指：泡沫爆破後　坐監大熱門 - 孫柏文</title></header><body><h1>金手指：泡沫爆破後　坐監大熱門 - 孫柏文</h1><p>1999年，科技股泡沫膨脹之際，如果你問我泡沫爆破之後邊個會出事，真係諗都諗唔到做能源嘅Enron會倒閉，做會計嘅ArthurAndersen會執笠。以上兩間公司係咪抵死，相信大家心中都有自己嘅結論，不過科技股泡沫爆破死得最無厘頭嘅，肯定係教人煮餸嘅MarthaStewart居然要鋃鐺入獄。<br> 當時，Martha買咗少少研究抗癌藥物叫Imclone公司嘅股票。咁Imclone有隻好勁嘅抗癌藥叫Erbitux，不過隻藥勁都好，花旗國食物及藥物管理局就突然阻撓隻藥嘅認可過程，令隻藥可以賣出街嘅時間被延誤。<br> 管理局出決定之後嗰日，孫柏文記得連《華爾街日報》嘅社論都大肆批評管理局「害死」啲需要呢隻藥嘅病人。<br> Martha出事嘅原因，就係佢喺管理局出決定之前，突然放晒啲Imclone股票。因為Martha之前同Imclone總裁拍拖，所以就涉嫌用內幕消息交易。政府查咗好耐，一路都冇證據證明Martha做錯，不過因為Martha「走得快、唔使蝕」，所以政府面對花旗國股民群情洶湧要求「交人祭旗」嘅訴求，最後就屈咗Martha幾條「不合作」嘅罪。</p><p>落重注買CountrywideCEO</p><p>花旗國就係咁，好多時啲人變成暴徒，政府裏面嘅檢察官面對龐大壓力，就算你冇做錯，都會被拉坐監。<br> 噚日，花旗國最大嘅按揭中介公司CountrywideFinancial，卒之宣佈會動用所有之前講到好大嘅creditline，攞現金。股價當然應聲下挫。如果叫我買，喺呢個風暴當中最會好似Martha咁，就算冇證據證明做錯，都要坐監嘅人，我一定落重注Countrywide行政總裁Mozilo。佢年頭至今，一路都賣手上嘅Countrywide股票，而股價就由1月45元跌到噚日嘅18元，佢「走得快、唔使蝕」，就應該會變成暴徒嘅標靶。</p><p>都唔知要救邊個</p><p>最後，噚日同Rapiere傾偈，佢要我解釋究竟金融市場發生乜事，點解花旗國出事，特區、歐洲都大跌市。我話基本上最大問題，係市場唔知道邊個有份承擔風險，想救都唔知救邊個。<br> Rapiere慨嘆，中央銀行已經成為當年喺越南嘅美軍一樣，有更多嘅子彈，都唔知射乜同射邊度。<br> 金手指網誌： http://phatdat.blogspot.com </p></body></html>