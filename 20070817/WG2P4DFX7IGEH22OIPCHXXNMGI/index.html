<html><header><meta charset="utf-8"><title>數碼達人：<br>Game爆廣東話　發哥重出江湖</title></header><body><h1>數碼達人：<br>Game爆廣東話　發哥重出江湖</h1><p>唔少遊戲都會用電影劇情作為藍本去開發遊戲，不過我哋經常玩到嘅遊戲都係以荷李活電影為古仔，作為東方荷李活嘅香港，電影遊戲在遊戲界仲未跑出名堂，不過月尾將會踏出第一步。以電影《辣手神探》改編而成嘅《Stranglehold》（槍神）將於8月27日推出，發哥周潤發將會首度跳入遊戲界，再展辣手神探本色！<br><br>記者：許福合</p><p>香港場景講廣東話</p><p>吳宇森監製</p><p>同荷李活電影一樣，《Stranglehold》製作班底相當認真，而且陣容鼎盛，淨係遊戲同樣由吳宇森親自監製，已經夠晒睇頭。遊戲內容無論故事、鏡頭運用，吳宇森都有給予意見，所以睇慣佢電影嗰種「慢動作」，遊戲內都會重現！無論你當年有無睇過《辣手神探》，《Stranglehold》依然有新鮮感，加上熟悉嘅香港場景同熟耳的廣東話，玩起來特別啱Feel！</p><p>發哥親身配音</p><p>至於主角嘅周潤發，亦無被廠商冷落，除咗喺電影飾演主角外，更會親自為遊戲配音，夠晒生鬼傳神，不過暫時就未知會唔會有廣東話配音版喇！遊戲主角當然係發哥呢位辣手神探，由於遊戲使用Unreal3.0引擎，好多場景同人物設定都變得好真實，從官方公佈嘅相片就可以見到，以3D貼圖而成的周潤發，真係有八、九成相似，尤其揸槍動作同手勢，Fans見到包保認得。其他主要荷李活一線演員，亦會同時「收錄」進遊戲內，令《Stranglehold》進行遊戲就好似進入電影內一樣！</p><p>減緩時間系統</p><p>遊戲特色之一，除咗要數發哥拎住雙槍狂射的型仔Look外，故事基本上係改編自發哥主演嘅《辣手神探》。遊戲故事主線係發哥為救被犯罪組織擄走嘅家人，要單人匹馬一味殺，直至殺到打倒首腦為止。雖然呢個本來就係基本玩法，不過操控角色過關斬將亦唔容易，尤其要走上欄杆上奔跑，同時又要兼顧準確射擊等。但要數遊戲內最過癮之處，莫過於遊戲內有減緩時間系統，打開之後就會出現慢動作鏡頭，除咗有電影感外，更畀到玩家瞄準同閃避時間。而破壞型嘅玩家，更可以於遊戲內周圍破壞，從而找出出口，包你打到爽。</p><p>Profile</p><p>廠商：Midway<br> 主機：XB360、PS3、PC<br> 類型：射擊<br> 人數：1人<br> 推出日期：8月27日<br> 售價：$299（XB360）<br> 網址： http://www.strangleholdgame.com/ </p></body></html>