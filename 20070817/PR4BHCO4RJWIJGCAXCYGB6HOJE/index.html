<html><header><meta charset="utf-8"><title>Fans數爆AvrilLavigne<br>12歲就迷戀</title></header><body><h1>Fans數爆AvrilLavigne<br>12歲就迷戀</h1><p>本文記者為青春不再小器無度的女子。<br>女人不偉大，憎人理由很變態。我口講嗰句憎人樣衰口臭自私冇品，不過凡此表面種種，其實藐兩三聲就算；真正令我恨到入心入肺者，從來只得一類──哎呀，一樣係女人，你係要生得細過我靚過我叻過我又嫁得早過我？有冇搞錯！<br>所以AvrilLavigne，23歲、天之驕女、嫁咗，注定不得我歡心，聽日佢開騷，我又撲唔到靚位飛，唔嬲，就枉為小器女人。今日一於數爆佢！<br>記者：劉嘉蕙<br>攝影：楊錦文<br>部份圖片：SonyBMG</p><p>平貴兩極飛　無得留低</p><p>AvrilLavigne，法文名也，中譯「4月（Avril）葡萄園（Lavigne）」。名，未必個個識解，但呢名加拿大小天后紅到發紫就人人都知。新碟《TheBestDamnThing》出唔夠4個月，全球銷量破500萬張。喺香港，電視台上個禮拜選港男，泳裝環節都全程播Avril新作《Girlfriend》。聽晚佢開騷，貴飛$880企位同最平的$480晨早去晒！記者截稿前打去問快達票，接線姐姐以略帶緊張語氣同我講「只餘少量座位咋」，一副驚我遲一分鐘訂冇得買咁款。再細問，截稿前還有$680四連位飛，不失為最後出擊之選。另外，同izzue出「TheBestDamnGreenThing」環保ToteBag，限量版200個3日沽清，唱片公司將九代單傳親筆簽名版擺上Yahoo做慈善拍賣，前日截Bid，原價$129一個袋，唔夠一個禮拜炒至$9,000！
</p><p>AvrilLavigne：我唔Punk</p><p>傳媒講Avril喜歡加「Punk后」字眼喺左近，其實Avril出道第一Day就話「我唔Punk」，一身SmokyEyes骷髏骨爛牛打扮純粹出於鍾意，夾Band寫歌係想呈現女生心事。樂評人袁智聰都話，Avril不Punk，「我會形容Avril為流行搖滾歌手，其實佢形象好Casual、好鄰家女孩。」確實，青春毋須歸類，呢頭努力唱歌，嗰頭簽模特兒公司FordModels，喜歡又走去拍劉偉強套西片《TheFlock》同RichardGere合作，大把世界！</p><p>粉絲死跟　微量潮Look</p><p>有時人型，真係天生。Avril曾在訪問中自白「自細同學就鍾意跟我着衫」，證明做潮流Icon真係命。睇勻Avril全身，全部細件又易搵，照執零難度，不過型唔型又另計，連死硬粉絲都只能跟其微量元素，TotalLook還是抄不來。</p><p>例牌Converse</p><p>Avril長年腳上金蓮，CONVERSECONVERSECONVERSE！CasualLook襯佢，魚網絲襪又襯佢，都掂！證明女人其實唔使買咁多鞋。可惜我與粉絲雖都腳踏Converse，神髓，卻沒半點，不拍照也罷。
</p><p>骷髏骨上身</p><p>骷髏骨頭，Punk妹佳品。Angie照跟都有對骷髏鞋。
</p><p>黑白無間道</p><p>Avril愛黑白，着佢唔夠，仲要彈。Clare一手一腰都係Avril至愛打扮。同場加映Fans齊晒甲，有齊黑白與粉紅。
</p><p>不死SmokyEyes</p><p>化SmokyEyes有技巧，唔使我講，好似Avril咁，Smoke足5年都咁自然就真係有技巧。Angie仍須努力！</p><p>無添加走紅
</p><p>青春偶像，一般兩三年見底，Avril17歲出碟，5呎1人仔細細卻中氣十足，紅足5年，兼越戰越勇。甫出道黑衫黑褲板妹Look，全球叫好。話說上世紀90年代尾，歐美流行樂壇捲完BoyBand潮後捲甜心偶像潮，BackstreetBoys、SpiceGirls及BritneySpears等過度包裝PopIdol紅得快，殘得更快，好不容易爆出無添加純才華Avril，有如JunkFood中一條青菜，成名作《Complicated》，MV夠叛逆。舊年7月同樂隊Sum41主音DeryckWhibley結婚，才不過二字頭。「仲要唔係奉子成婚呀！」Fans話。婚後人氣有增無減。</p><p>歷年出過3隻大碟，02年處女大碟《LetGo》至今全球銷量破1,600萬。音樂上，袁智聰話Avril無法歸類，「任何講法都係以偏概全，硬要講，Avril歌曲風格最接近PunkPop，至於佢點解成功，可能係佢講到青少年苦悶情緒，又唔係TeenagePop式魚蛋歌。」</p><p>今趟數AvrilLavigne，香港歌迷會全程力助。採訪當日天陰陰，大家冒住俾雨淋濕之險，照樣一袋二袋珍藏搬上唱片公司畀我影。</p><p>粉絲嚴選5大珍藏<br><br>1.超罕首個Fans聚會飛</p><p>第一個香港Fans聚會TieUpShow門券，年份為2003，冇真人睇，全程淨播片，都有200幾人出席。</p><p>2.未紅時CoverGirl</p><p>Avril初出道雜誌封面，「嗰時（02年）佢未紅，好難上封面㗎！我搵咗好耐先搵到。」物主Angie說。</p><p>3.集體回憶軟手鈪</p><p>首隻大碟《LetGo》附送粉紅色軟手鈪，見證那個買乜都送軟手鈪的年代，集體回憶呀。</p><p>4.中文版新碟</p><p>新碟《TheBestDamnThing》中國版，全球限量500隻，只供網上訂購，贈品多。</p><p>5.真真假假簽名</p><p>Avril簽名，據聞個個不同，網上見到未必係假，又未必係真。</p><p>一粉絲一故事<br><br>我12歲聽佢</p><p>Anton年方16，開始聽Avril時還是兒童，「同學個個聽Twins，溝通唔到。」青少年不都怕朋輩壓力嗎？「我又返唔到轉頭聽Twins。Avril啲歌好特別，唔係K歌。」同輩唔識唔緊要，她在Forum裏大把朋友，有許多比她還小，看見有小Fans上網問阿媽唔俾睇Avril點算，她慶幸自己爸媽不反對，「迷外國歌手有度好，可以學英文，佢哋不知幾支持。」<br> <br> Anton<br> 職業：學生<br> Fans年資：4年</p><p>DIY偶像帽</p><p>Clare一身Avril味造型，又腰又手又鞋，加上DIYAvril帽，大方任影。公司貼滿Avril物件，家裏的珍藏用幾個箱來裝，「天氣潮濕會走樣，所以我有擺臭丸，頭先執出嚟都驚你見到。」<br> <br> Clare<br> 職業：文員<br> Fans年資：5年</p><p>買齊歐美日版碟</p><p>Angie個樣鬼鬼哋，化埋SmokyEyes唔似Avril，卻似南拳媽媽的Lara，採訪全程恍如人肉Wikipedia，記者指乜佢都有Reference，篇報道一半字靠佢撐起。<br> 大學主修中醫的Angie，直言宿舍貼滿Avril，手指又學Avril搽完黑又搽吓粉紅，Avril出碟，起碼買歐美日3隻版，咁咪使好多錢？「我都唔敢計。」Fans一律講心唔講金，「佢最近上《Maxim》封面，你知女仔好少買呢類男性雜誌，我哋去畀錢時不知幾驚。」Fans圍圍企，她像大家姐，幫記者揀造型分析歌路，不過數私人珍藏，她只有一樣不公開的瑰寶：「我生日，細佬自己整張Avril生日卡畀我。」說時個樣勁Sweet。<br> <br> Angie<br> 職業：學生<br> Fans年資：5年</p><p>為她瞓唔着</p><p>Bowie喜歡Avril由歌詞開始，覺得講中人心事。「最癲嗰陣成日黐住Forum，一聽人哋講邊本雜誌出就走落街買。演唱會之前嗰晚一定瞓唔着……其實今日同你做訪問講Avril，我都瞓唔着。」<br> <br> Bowie<br> 職業：做緊嘢喎<br> Fans年資：4年</p><p>愛毋須理由</p><p>Fans是可愛動物，示範愛一個人毋須太多理由，阿青少出聲，但訪問過程開心照聽。今次訪問尚有幕後功臣Celia，幫手Call人晒珍藏，可謂有心歌迷，讀者有興趣可以上網參詳一下（ http://www.avrilhk.com）。 <br> <br> 阿青<br> 職業：學生<br> Fans年資：5年</p></body></html>