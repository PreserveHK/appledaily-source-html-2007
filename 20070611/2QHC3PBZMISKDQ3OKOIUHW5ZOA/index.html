<html><header><meta charset="utf-8"><title>轆Book：RenaultModus1.6<br>車細天窗大　法式甜蜜曬月光</title></header><body><h1>轆Book：RenaultModus1.6<br>車細天窗大　法式甜蜜曬月光</h1><p>MT：你哋啲男仔唔好成日以為女仔鍾意開篷車！其實坐開篷車又驚吹起條裙，Set好個頭又驚吹亂！計我話曬月光最好就揸呢部法國RenaultModus1.6，佢有大大嘅雙天窗，想點溫馨點浪漫點曬法都悉隨尊便喇！<br><br>之達：老死阿Brad問我，揸架開篷車同女朋友Karen遊車河好唔好，可以一齊溫馨曬月光夠晒浪漫咁話，我就話開篷車用途有限，開咗個篷車尾箱又無位擺Shopping戰利品，佢會唔會唔鍾意㗎？<br><br>記者：周達之、梁美甜<br>攝影：周旭文<br>模特兒：Karen、Brad</p><p>記者MT<br><br>外形　鋼水好唔怕撞</p><p>聽到Renault雷諾個名，諗住部車一定型到爆，話晒Renault26喺舊年同今年都攞咗F1世界錦標賽製造商同埋車手嘅雙料冠軍，照計呢部Modus唔會差得去邊啦！咦？就係呢部喇？雖則部車唔算太薯太土，之但係細細部同F1級數真係差好多條街喎！不過望望吓又覺得部車幾Cute，幾啱我呢類怕揸大車嘅女仔；部車仲一早喺歐洲地區獲得NCAP（歐洲汽車撞擊測試）嘅5粒星、評為最高等級，又安全又好鋼水，TouchWood講句有咩事都無有怕，可以揸得放膽啲！</p><p>內櫳　四周玻璃夠開揚</p><p>話晒係細車，未上車就估佢唔慌闊落，點知一坐上車感覺完全唔同！外表的的骰骰嘅Modus內櫳居然好鬼闊落，問番之達先知原來Modus沿用咗Monospace廣體車廂理念設計內櫳，比同類車有更大空間。我話至正嘅係前後左右加埋頭頂兩個大天窗，勁有開揚感，莫講話曬陽光，齋曬月光都夠耀眼啦！<br> <br> 易攬易錫：前座兩張凳校後啲再開埋個大天窗，夜晚挨喺度曬月光夠情調！車櫳黑又黑唔晒，朦朦朧朧幾咁Romantic，男朋友望自己都覺得靚啲索啲，少少月光照住仲唔怕摸錯同錫錯地方㖭！再唔係行去後座，Modus嘅獨特設計Triptic，可以由雙座位校到三座位，無咗中央手把阻隔，鍾意嘅仲可以同男朋友抱抱！&#13;</p><p>操控　煞車快過加速
</p><p>之達嫌Modus唔夠速度感，但對我嚟講就非常之好，我平時都係揸開7、80米，大直路先敢放盡啲，車速對我嚟講OK喎！油門反應慢咗啲，但個Brake就非常Sensitive，煞車快過加速！最𤷪係紅燈起步慢過部載住成噸嘢嘅大貨車，人哋仲以為我慢半拍，𤓓到暈！<br> <br> 細架易泊位：要讚係Modus今勻令我能耀武揚威一下，話晒平時泊位無次可以四四正正入到S位，家陣就完全無呢個問題，車仔細細座位高，睇位清楚又Easy，試多幾次之後就泊到正一正，連平時譏笑我渣嘅之達同老編都讚，今次都係多得Modus幫我喺班佬面前威番次，哈！</p><p>記者之達<br><br>外形　最緊要女仔鍾意</p><p>今次小記同我拍檔MT問雷諾借咗呢部Modus嚟輪流玩咗成個禮拜，好鬼開心。小記一眼望見Modus，係就係幾可愛，女仔見到肯定鍾意，不過身為男仔嘅我就真係嫌佢Cutie得滯囉，尤其係佢嘅車尾圓圓肥肥，再加埋個圓形尾燈，毫無男子氣概！不過算喇，近排潮流興可愛，隻乜鬼青蛙軍曹Keroro又就嚟上畫，個個女仔都勁話呢啲圓頭圓面嘅嘢可愛，你話唔出番部得意嘅車就唔使旨意追到女仔喇！
</p><p>內櫳　濃情曬月光</p><p>一坐入車內，即刻覺得自己好似坐咗上架Van仔咁，因為佢座椅非常高，而部車頭短無尾，睇位極度容易。不過Modus雙天窗設計又真係幾吸引我，打開之後開揚感值十分，尤其係帶女仔去曬月光就最啱，喺咁有Mood嘅情況底下，男仔稍為大膽啲，就算借啲意抱抱條腰都睇怕女仔唔會介意啩！<br> <br> 3變2有彈性：仲有，我鍾意玩變形金剛，Modus後座一樣可以變形，兩座三座隨你變，兩座嘅時候雖然兩側闊度窄咗，但前後空間就反而多咗；而三座時則剛好相反，前後空間少咗，但就闊到可以坐多個人。小記放工嗰陣車埋同事一齊走，人多又得，人少又可以坐得舒服啲，都幾有彈性！&#13;</p><p>操控　欠缺爆炸力</p><p>不過講到速度方面，呢部Modus就滿足唔到男仔，因為佢個油門反應調校到好柔和，難以突然加速，只可順滑地加速，對於喜歡爆炸力嘅男仔嚟講無乜癮。而佢嘅懸掛亦係好柔好舒服，完全唔會震吓震吓，嗰日載埋公司個女同事返工，途中見佢坐在車內化妝，到落車嗰陣個妝都不知幾咁靚，睇怕個懸掛都應記一功！<br> <br> 易睇位：之前亦提過Modus好易睇位，呢個優點喺泊車嗰陣就更加明顯，我拍檔MT就更加係讚不絕口，平時佢泊車硬係泊到過晒界，但呢幾日見佢泊喺公司都泊得四四正正，佢仲話架車唔單止泊L位容易，連泊S位都一樣咁易，自信心返晒嚟咁話！</p><p>三變二話咁易</p><p>試揸報告</p><p>RenaultModus1.6規格</p><p>引擎：1,598c.c1.6DOHC16V<br> 馬力：113bhp/6,000rpm<br> 扭力：151Nm/4,250rpm<br> 傳動：四前速自動波前輪驅動<br> 價錢：$129,000<br> 查詢：29273538（Renault）</p></body></html>