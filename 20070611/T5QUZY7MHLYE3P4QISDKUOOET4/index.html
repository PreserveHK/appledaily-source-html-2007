<html><header><meta charset="utf-8"><title>打的受騙　跳錶快過心跳</title></header><body><h1>打的受騙　跳錶快過心跳</h1><p>早兩星期阿妹悠娛思話請我去悉尼睇音樂劇《CircusOz》，但話機票食宿我包喎！兄妹無計啦！不過澳洲生活指數其實好高，去間好啲嘅餐廳每人平均都要三四百，連老麥都貴過香港成十蚊個餐，做慣伸手派嘅我，差啲心臟病發！<br>我同阿妹去到，除了行路就係打的。初時以為起錶$2.9澳幣（約$19港幣），貴少少啫，但原來起錶價只係小問題，最大鑊係個錶跳得快過我心跳！上車講完去邊，起步幾個舖位，就已經跳咗三次，阿妹仲好笑，「起錶$3.5（約$23港幣），咁貴㗎！」「已經跳咗六次喇！」好彩每次都係$0.1（約$0.66港幣）！五六分鐘車程，差不多$10澳幣。<br>但有次除咗睇錶外，司機仲另收十蚊服務費，話係「灰的」，連張收據都係手寫。落車望真啲，又真係唔係搭開嘅「白的」！後來至知，在悉尼電召的士，須另付$10澳幣附加費，就係那些「灰的」，但平時街上攔截，乜色都一樣，單據就列印手寫都得，因兩者都可任校，即係一樣可以呃你囉！</p><p>悠樂祥<br> 酷愛旅遊，搭飛機多過搭巴士，天生樂天派。</p></body></html>