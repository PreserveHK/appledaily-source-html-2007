<html><header><meta charset="utf-8"><title>金手指：Web2.0大引爆 - 孫柏文</title></header><body><h1>金手指：Web2.0大引爆 - 孫柏文</h1><p>恭喜，恭喜！孫柏文今日想首先恭喜隔籬《案內人隨筆》尹思哲兄嘅新書出版！書名叫做《Web2.0大引爆》，題材當然圍繞Web2.0。咁思哲兄基本上將Web2.0界定為usergeneratedcontent，即係話如果你嘅網站想追隨Web2.0模式去運作，你網站上面提供畀用戶嘅內容，都要係由用戶群提供，互相分享。<br> 例如壹傳媒嘅網站，不論文字、相片、短片等等，都由公司提供，所以係百分百Web1.0。而壹網站唯一係Web2.0嘅部份，就係文章嘅尾部，有個叫「我的意見」嘅討論區畀讀者留言。<br> 《金手指》嘅「我的意見」討論區，就有啲好似「我唔明一個EQ咁低嘅所謂金手指點解仲可以響度日日寫嘢……」之類嘅留言。呢啲留言唔係寫畀我睇，係寫畀其他讀者、用戶睇。<br> Web2.0靠用戶群提供內容，亦即係話冇其他用戶，個網站就會冇用。例如，壹網站得一個用戶，只要肯燒錢，壹傳媒都可以提供大家日日見到嘅新聞內容。又例如Amazon.com得一個用戶，只要股東肯燒錢，個網站都可以維持龐大嘅選擇。<br> 不過，大家試諗諗如果eBay或AdultFriendFinder得一個用戶，嗰個用戶又可以同邊個進行買賣同交流呢？（係，eBay同AdultFriendFinder先至係Web2.0始祖）&#13;</p><p>賣家玩嘢　買家唱衰</p><p>不過，有如思哲兄喺新書話齋，玩Web2.0唔係新與舊、老與幼嘅分別，而係心態上嘅區別。擺個網站出嚟畀用戶分享文字、相片、短片，不論有幾小眾趣味、露骨、不雅等等，個網站都要尊重佢哋嘅活動自由。要刪除，都應該由用戶互相制衡，例如，eBay就有個feedback機制，賣家玩嘢，買家就可以寫衰佢。討論區嘅人離題，就有起題嘅用戶板主刪除。就連YouTube都畀用戶將短片flag做inappropriate。<br> 做唔到咁樣嘅權力下放，例如搞個討論區吓吓驚有人會留粗口，就好難成功，不如唔搞算數。<br> 好多人認為YouTube已經係Web2.0嘅表表者，不過今日孫柏文想為大家篤個比YouTube更Web2.0、更權力下放嘅例子。<br> 噚日，我哋姊妹報《台灣蘋果日報》，用咗「台灣版YouTube『很快會有』」做頭條，即係話好快就有繁體中文版，係指好快就會由YouTube公司提供一個繁體中文版。<br> 其實，我哋特區有個網站叫做anobii.com，網站係為咗畀用戶有機會分享自己「書櫃有乜嘢書」，畀用戶互相比較。創辦人就係以前寫《蘋果批》嘅宋漢生，佢開呢個網站，都係想拋磚引玉咁知道其他人睇過啲乜嘢書，同埋佢哋覺得好唔好睇。不過，宋漢生係個「三文兩語」嘅書蟲，所以一開始已經想令個網站有多個語言版本。&#13;</p><p>意大利版　48小時面世
</p><p>宋漢生嘅解決方法，就係將繙譯網站嘅工作交畀用戶，anobii將需要繙譯嘅詞彙，整喺個目錄表上面，用戶跟住就可以喺啲詞彙隔籬，一個一個寫上其他語言嘅繙譯。只要有95%嘅詞彙被用戶用某語言繙譯，anobii就會啓動嗰個語言嘅版本。Anobii現在有九種不同語言版本，除咗中英文之外，其他都係由用戶繙譯。<br> 我問過宋漢生：「你都唔知佢哋繙譯得啱唔啱，因為你都唔明佢哋寫乜，點搞？」佢話：「如果真係譯錯，啲用戶會自己改。」佢仲話，唔知點解突然間有好多意大利用戶，每日都有二百個新用戶。<br> 結果，從第一個詞彙被繙譯成意大利文到可以啓動意大利文版嘅anobii，只係用咗48小時。<br> 各位，你想搞Web2.0之前，就問吓自己，有冇宋漢生將權力咁樣下放嘅勇氣？講相信用戶、權力下放，就連花旗國嘅陳士駿都不及香港嘅宋漢生。<br> 金手指網誌： http://phatdat.blogspot.com </p></body></html>