<html><header><meta charset="utf-8"><title>金手指：點解360纜車下墜 - 孫柏文</title></header><body><h1>金手指：點解360纜車下墜 - 孫柏文</h1><p>孫柏文相信大家都知道，噚日昂坪360有部纜車下墜。我諗大家聽到呢個消息嘅第一個反應就係：「咁都得？點解可以跌咗落來？」我亦相信，大家可能已經睇咗港聞版嘅分析，訪問啲工程師。佢哋一定話纜車設計上好安全，雖然只需要一條懸掛鋼纜，不過就有幾條做後備。分析完設計上有冇漏洞之後，仲要追查落去，發覺原來啱啱先做完安全檢查。最後得出嘅結論就係：「根本冇可能跌落嚟！」<br> 不過，我可以同大家講，聽啲工程師分析係冇用，不如睇吓今日我用隻金手指為大家篤出嘅「纜車下墜」真正理由。<br> 其實，孫柏文聽到下墜消息嘅第一個反應同大家差唔多一樣。我喺度諗，人類早喺差唔多40年前，已擁有足夠嘅科技將人類送上月球，你唔係話我哋人類連整啲纜車上山都做唔到，吓嘩？如果我哋人類作為萬物之靈，擁有超卓嘅工程科技，都不能擺脫纜車下墜嘅厄運，纜車下墜嘅動力，就一定係來自比人類更強嘅嘢。<br> 冇錯，就係divineintervention。<br> 當年政府興建昂坪360，一心係想為旅遊業發展「做啲嘢」，為咗開發天壇大佛同寶蓮寺作為旅遊景點。不過，將一個地方變成「旅遊景點」即係點解呢？例如，好多地方嘅動物園，都係「旅遊景點」，將寶蓮寺變成「旅遊景點」，即係將啲和尚、師姑變成盈盈、樂樂等動物。</p><p>當然，出家人與世無爭，所以就冇反抗。不過，天有眼，人唔反抗，唔等如唔反抗。雖然，今次纜車下墜孫柏文第一個結論係，天譴！不過，《蘋果批》嘅高明輝就話佛教係冇「天譴」呢個概念，而《利字當頭》嘅利世民亦話今次只係一次因果孽報。佛門乃清靜之地，將佢變成廸士尼等嘅煙花之地，報應只係遲早問題。<br> 最後，今次冇人受傷，政府應當將今次纜車下墜視為「最後通牒」。冇普選，人不能收復政府，不過天能，小心、小心。<br> 金手指網誌： http://phatdat.blogspot.com </p></body></html>