<html><header><meta charset="utf-8"><title>韓星爭唱醜女歌<br>網上搜奇：IVY班門弄斧遭柴台</title></header><body><h1>韓星爭唱醜女歌<br>網上搜奇：IVY班門弄斧遭柴台</h1><p>出爐韓國大鐘電影獎影后金亞中，喺電影《醜女大翻身》入面唱爆歌曲《Maria》，令唔少人都覺得佢睇得唱得又演得。不過女歌手IVY喺頒獎禮當晚以表演嘉賓身份演唱呢首歌，當地網友聽完好多都話IVY唱得唔好聽，估唔到連香港網友都喺香港討論區度評論，而且一面倒支持金亞中。</p><p>風格與歌曲不符</p><p>阿Net喺YouTube等網站聽晒金亞中版同IVY版，雖然IVY真係好似冇咁犀利，但畢竟佢唱live，仲有連場舞蹈配合，比起好多香港歌手已經好得多。相反金亞中只係喺電影入面唱歌，大家都唔知佢把聲有冇經電腦修飾過啫。不過阿Net都好認同網友話：「IVY的演唱風格與這首歌不符合。」
</p><p>男巨肺超班演繹</p><p>講到呢首《Maria》，阿Net無意中喺韓國tvpot度搵到位叫LeeJooHyoung嘅男人現場演唱呢首歌，佢簡直係「勁」字當頭，唱到高音部份完全冇走音，所以阿Net認為佢先係最終贏家！因為至今已經有超過17萬韓國網友睇過佢嘅巨肺演出。<br> 金亞中版<br> 網址： http://www.youtube.com/watch?v=Wj5JC97vKlU <br> IVY版<br> 網址： http://tvpot.daum.net/clip/ClipView.do?clipid=3256969 <br> 男版<br> 網址： http://tvpot.daum.net/clip/ClipView.do?clipid=2647229 <br> 版主：阿Net<br> 本欄逢周一至五刊出</p></body></html>