<html><header><meta charset="utf-8"><title>金手指：和黃3又硬膠 - 孫柏文</title></header><body><h1>金手指：和黃3又硬膠 - 孫柏文</h1><p>前日，孫柏文收到一份新聞稿。作為一個傳媒工作者，平均每日收嘅新聞稿，分分鐘可以炸爆個電郵Inbox，所以好多時收到新聞稿之後，掃視一下，發覺唔關我事，就會順手delete。例如，一間巨型上市公司推出新產品，除咗會將新聞稿寄畀「港聞消費版」同事外，亦會寄埋去財經版，所以好多時我就會收到啲只有消費角度嘅新聞稿。今日想講嘅新聞稿，就係呢種。<br> 實不相瞞，令我細心睇呢張新聞稿嘅原因，係因為發放嘅公司係和黃3嘅X-Series。我曾經叫過大家「一注獨贏買和黃」，理由係3提出「文化大革命」嘅X-Series，令我覺得3卒之明白，點樣先至可以成功售賣無線寬頻服務，所以就細心睇咗。不過，我批評過X-Series嘅推銷手法極有問題，而噚日嗰張新聞稿，又再次令我想去和黃，搵負責marketing嘅話事人，跟住大巴、大巴咁星落去。<br> 3嘅新聞稿話，「獨家推出『Google移動搜尋』」，我第一個反應係：「Google得3有？Google居然封殺其他電訊供應商？Larry，tellmeit'snottrue！又話Donoevil！」所以，我第一時間搵隔籬《案內人隨筆》嘅尹思哲兄問：「3話得佢哋獨家有Google，真定假？」唔係用3嘅思哲兄聽到，就用自己部手機上網，去咗www.google.com/pda嗰度，跟住就話：「唔係啊，我都得，你睇清楚啲。」我就答：「真係咁寫！」</p><p>講得多反效果</p><p>事件已經昇華為一個疑團，所以我就打電話畀3，問個清楚。原來，「獨家Google」嘅意思，係X-Series嘅瀏覽器，獨家安裝咗個捷徑shortcutkey，大家只要一按就可以Google，同埋用Google時，佢畀嘅「searchresult」網頁係唔計入用戶數據傳輸限額裏面。聽完，我又打電話畀思哲兄，同佢解釋，佢就問番我：「吓，乜3啲手機冇bookmark呢個一按功能咩？」我問番3，佢哋話部部手機都有。思哲兄再問：「X-Series唔係任瀏覽咩？」冇錯，係unlimitedbrowsing。<br> 結論即係3又硬膠，想用Google賣廣告。我曾經多次話過，推銷「無線寬頻上網服務」，根本無需要講上網可以做啲乜。如果3話「現在可以用Google」，個反效果就係「原來𠵱家先至可以用Google呢啲basicfunction，咁仲有啲乜唔用得。算，都係遲啲先用3。」其實，3可唔可以簡簡單單學啲普通寬頻服務供應商咁，講有幾快就算，因為雖然和黃負責marketing嘅話事人唔信，不過我哋真係已經識上網有乜用！<br> 金手指網誌： http://phatdat.blogspot.com </p></body></html>