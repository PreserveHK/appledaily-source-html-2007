<html><header><meta charset="utf-8"><title>財經台轉戰手機<br>網民連線：now靚女主播vsK寶串爆青姐</title></header><body><h1>財經台轉戰手機<br>網民連線：now靚女主播vsK寶串爆青姐</h1><p>要知最新財經資訊，家陣用電腦上網都嫌慢，因為要返到屋企或者公司先得，但係個市咁飄忽，真係睇少陣都唔得，最好用3G手機上網，去到邊都可以睇電視，𠵱家唔少台都可以用手機上網睇指定嘅電視台，有網友諗住申請，但就唔知睇邊個電視台好啲，於是喺《香港討論區》問：「PCCWnow財經台好睇定123i-cable財經台好睇？」講講吓變咗now同K寶嘅財經台討論。<br> 電訊盈科就梗係只會畀大家睇now財經台啦，咁One2free就同K寶聯盟，等客戶可以用手機上網睇K寶財經新聞。咁點樣揀好？呢個問題引嚟近30人回應，八成多網友揀nowTV，另約一成人話有線財經台好啲。<br> 兩個台都有睇開嘅leong0916話：「i-cable有青姐（胡孟青）寸人有趣味啲，個台報價亦比較快；now就較全面。」網友qqstock話，若論資訊，覺得有線財經台好啲。</p><p>靚女令人迷失</p><p>不過，主持都好緊要，ioriyagami0736大叫：「now有兩個靚女林燕玲，有時有Heidi。」erictigger加把嘴，話「梗係睇now，淨係睇林燕玲做股票節目都值回票價。」nimrod附和話：「睇嚟now靚女多好多喎……青姐啲料得唔得㗎？」<br> 6688xp反駁：「靚女會令人迷失理智，睇青姐好啲。」青姐好似變咗有線台柱，cfchung話佢：「對白好抵死。」<br>  http://www5.discuss.com.hk/viewthread.php?tid=5387141&amp;extra=page%3D1&amp;page=1 </p><p>報料站</p><p>歡迎提供網上財經趣聞，資料一經採用，酬100元。<br> 請附姓名、電話及電郵地址，交business@appledaily.com</p></body></html>