<html><header><meta charset="utf-8"><title>王晶<br>唔係拍套《色，魔》就企得住</title></header><body><h1>王晶<br>唔係拍套《色，魔》就企得住</h1><p>甚麼叫做成功？最簡單的講法，就是你做的事，得到其他人認同。王晶，可以講係香港最成功的商業片導演，20多年以來執導過的電影票房超過10億港幣，是「香港最高票房導演」，或者有人認為他是爛片王，今天上映的《七擒七縱七色狼》又是另一印證？但不得不承認，大部份香港人都有看過他的片，為他的「成功」出過一分力。王晶拍甚麼電影一切都由市場決定，從無因為要拍得獎電影而成為包袱，做人做到無包袱，可算是另一種的成功。<br><br>記者：張一豪<br>攝影：梁細權</p><p>集體回憶　七色狼是七金剛</p><p>訪問劈頭便是「呢幾年明顯開少咗戲，因為近年電影市場嘅定位好難定得準確，好難捉路，寧願唔拍，點可以亂開戲？」由始至終，晶哥都好清楚，拍戲，並非他一個人的事。<br> 「據我了解，睇過舊版《七》戲嘅人唔多，但聽過或者睇過部份片斷嘅人就有唔少，因為個片名好特別，所以好多人記得，但其實呢個片名都係抄當年有一系列意大利嘅《七金剛》電影，而第3集係《七擒七縱七金剛》，當時正值粵語片末期，寶珠已退出，芳芳亦差唔多，雪梨又嫁咗唐佳，剩低就只有家燕做女主角，狄娜亦算係當時比較有名，再借用《七金剛》做噱頭，改成呢個片名，令到觀眾容易入腦。」&#13;</p><p>「我通常係片名勁過部戲」
</p><p>以為淫名一個，不是晶哥說穿，也不知《七》片名有這一段古。「正因為呢個戲名多人知，所以新片就用。雖然好有三級片Feel，海報又性感，但其實你哋好多時都見到我嘅電影海報同部片名，通常都勁過部戲。<br> 舊版係處境喜劇，講一班人喺一間屋入面想索狄娜油嘅故事，最後譚炳文都有同狄娜Kiss，我呢部戲連唯一家棟同瑤瑤嘅Kiss戲都剪埋，我要同瑤瑤製造一個Untouchable嘅感覺，加強佢性感形象嘅Impact。今次部戲最Sexy就係瑤瑤嘅比堅尼，入面班色狼個個都得個睇字，同當年福星片一樣。新戲入面，除人物服裝懷舊外，仲會睇番好多粵語片、福星片、追女片嘅橋段，近年流行集體回憶，呢個亦成為戲入面嘅賣點。」&#13;</p><p>劉翔唔會去跑3千
</p><p>「我自己導演大概90部片，連監製大約160部，唔會有邊部話特別滿意，每一部都只會由商業角度去考慮，你知唔知80年代開始到𠵱家投資電影嘅人，只有5分1人賺錢，5分4人係輸，你無辦法唔從純商業去考慮。好似《賭神》，兩集都破咗香港票房紀錄，我都係由人物賣座元素去考慮，另加入一啲大喜大悲嘅背景去襯托人物嘅高低起伏，仲要有喜劇元素，一部成功嘅賣座片，無論是悲是喜，都要牽引到觀眾情感。<br> 「好多人都問過我會唔會打算拍啲攞獎戲？我點解要咁做？劉翔會唔會去跑3千？梗係要做一啲有信心嘅嘢，點解要做啲無把握嘅呢？電影都有好多專業㗎！我喺其中一個專業上面做到頂點，唔通又走去做另外一邊？佐敦轉去打棒球都唔成功啦！你話我做咗咁多年電影，經驗咁豐富，點解唔可以利用我對電影嘅認識同專業，去拍一啲得獎戲？呢啲都係你哋一廂情願諗出嚟嘅啫！我有時間，都可以去做其他唔一定同電影有關嘅嘢。」&#13;</p><p>《色，戒》不變《色，魔》
</p><p>呢期《色，戒》話題好勁，你會唔會開呢類嘅戲？<br> 「《色，戒》好唔同，唔止因為三級引起話題，李安嘅誠意亦好重要，之後唔係拍套《色，魔》出嚟就可以企得住。拍嘢唔係跟風就得，要睇市場同埋個題材被炒熱嘅原因。市場有需要咪拍，當然我哋會做Research，就算呢一刻得未必下一輪掂，我部新戲如果今次掂咗，未必一定追續集，因新鮮感會打折扣，或者抽番當中比較好嘅元素再開第二部，講到底，都係睇市場，計過數。」訪問過程無算過晶哥提過幾多次「睇市場」，但每個答案都同市場扯上關係，得獎，從無成為拍片的條件，最重要是老闆同觀眾，市儈定襟撈，隨便你怎說。</p><p>晶女郎不是隨便捧出來
</p><p>選「晶女郎」首要條件是有性格，孟瑤被力捧，皆因她「純」。<br> 「如果本身無獨特Character，根本無可能捧到佢出嚟。近年來好似無乜性感女星可以突圍嘅原因好簡單，因為我呢幾年都無捧過人，特別係行性感，唔係個個都可以成功。我第一次見瑤瑤，就發現佢身材好，有行性感嘅條件，但最突出就係有一張好純嘅面孔，如果佢風情萬種，我反而唔會叫佢行性感，因為要人記得就要有SomethingDifferent。舒淇係一個好特別嘅例子，佢個樣可以話係一個好奇怪、非一般嘅性感，佢贏嘅都係特別Character。當年邱淑貞得，都係由喜劇女星開始，但佢本身又係有性感條件，所以嚟一個突破，畀大家驚喜原來佢走性感仲勁喎，咁樣，又跑出嚟。你睇劉嘉玲，《自梳》個造型本身係一個最含蓄嘅，反而成為佢最令人印象深刻嘅角色，都係同一道理。」</p><p>「峯」芒……已露
</p><p>大約一年前王晶北上揀蟀，找了孟瑤試試，當時問了一些她的情況，然後就叫她轉一個圈，不夠半個小時就試鏡完了。<br> 「其實我在國內都有拍過電視劇和電影，都是做主角的，最深刻是拍電影《銀飾》，我演一個發現丈夫原來是同性戀的少奶奶，劇情需要我作性感演出，當時的壓力都好大，演戲我畢竟不是科班出身，未有受過正式的訓練，所以每日都好投入角色，老是想主角因為丈夫同性戀而令自己要紅杏出牆的心態，每日都怕自己演得不好，幸好導演鼓勵我，說如果我拍得不行，也不會收貨。」其實瑤瑤的演技，在內地都被肯定了，今次來到香港拍喜劇，反而輕鬆多了，最大壓力，都是來自大家對她的期望。<br> 訪問完後翻查，原來《銀飾》的故事相當大膽，聽說因為內容太激，在內地禁映了，不過卻在05年《日本國際東京數位電影節》中，獲「最佳技術獎」，而後來推出的DVD版更以孟瑤的露點演出而大加炒作，晶哥想塑造的Untouchable女神，原來已經大露「峯」芒了。</p><p>新舊對碰
</p><p>1970年楊權導演的《七擒七縱七色狼》並無真正裸露鏡頭，戲裏眾狼偷窺狄娜入浴等畫面都是點到即止。此片被人津津樂道亦非因情色噱頭，而在於有趣的人物設置和敍事特徵，對後來的港產片頗具影響。80年代的「五福星系列」就是將《七色狼》的敍事結構發揚光大。</p><p>「峯」湧戲路</p><p>性感女星</p><p>二線睇得</p><p>色狼排開</p><p>瞓身海報</p></body></html>