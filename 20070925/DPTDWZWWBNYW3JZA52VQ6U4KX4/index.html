<html><header><meta charset="utf-8"><title>稱危天行愛恨分明唔算奸<br>歲月風雲五人誌　伍衞國潑馬德鐘最過癮</title></header><body><h1>稱危天行愛恨分明唔算奸<br>歲月風雲五人誌　伍衞國潑馬德鐘最過癮</h1><p>伍衞國在無綫劇集《歲月風雲》中，飾演四大奸人之一危天行，日前劇情講述他因患上末期腦癌病逝，又被親姪危永標（馬德鐘飾）吞佔億萬家財，不得善終，但伍衞國卻大呼過足戲癮之餘，更笑言是為馬德鐘而死，他說：「我唔死，馬德鐘咪唔夠戲發揮？」</p><p>危天行在《歲月風雲》中行事心狠手辣，為求達到目的不擇手段，冷血無情，因為曾被華文翰（劉松仁飾演）出賣，懷恨在心的他千方百計向對方展開報復，但大仇未報，竟發現自己患上末期腦癌，而且更被親姪兒危永標侵佔億萬家財，含恨而終。</p><p>難忘掌摑佘詩曼</p><p>不過扮演危天行的伍衞國，卻不認為這個角色大奸大惡，他說：「忠定奸呢樣嘢其實好難講，劉松仁個角色都試過為咗一己私利出賣自己兄弟，咁佢又算唔算奸？成套劇每個人都有自私自利一面，危天行因為係二奶仔，細細個俾人睇小，所以長大之後發奮圖強，唔想衰畀人睇，佢白手興家，點知後來俾華文翰出賣，所以佢一心想向佢報復啫。在我嚟講幾欣賞危天行呢個人，佢愛恨分明，對愛情又好執着，咁多年都係咁鍾意汪紹芬（鄧萃雯飾），雖然今次戲份唔算好多，但對成個故事有個影響力喺度，都幾過癮。」<br> 會否覺得危天行死得唔抵？伍衞國笑道：「我唔死，馬德鐘咪唔夠戲發揮？其實我死之前，仲幫Rocky（飾演危天行助手的鄭健樂）爭取加多場戲畀佢，危天行死之前對個個都有交代，好似送咗間祖屋畀大哥許紹雄，立咗遺囑照顧雯女一世，Rocky對我咁忠心耿耿，冇理由個個都有交代，淨係佢冇㗎嘛！所以我同監製講，不如加場戲交代我留咗筆錢畀Rocky啦，咁樣好似完整啲。」<br> 問伍衞國對那一場戲印象最深刻時，他說：「有好多場都好鍾意，好似阿佘（佘詩曼）幫番華家之後，我打咗佢一巴；向馬德鐘潑酒，潑完之後仲抵死到叫佢再斟杯酒畀我，然後同佢講：『你放心，今次唔係潑你。』仲有宣萱同馬德鐘結婚我去踩場，跟住祝劉松仁引狼入室呢幾場戲，我都覺得好好玩。另外，同雯女有幾場感情戲我都好鍾意。」</p><p>慶幸毋須賣廣告</p><p>雖然《歲月風雲》收視平穩，但劇中經常出現贊助商商品，令劇集變成廣告雜誌一樣，對此伍衞國慶幸未有發生在他身上，他說：「好在我唔使，我嚟拍戲啫，點解要賣廣告呀？」<br> 伍衞國沒在香港拍劇多年，今次何以肯接拍《歲》劇？他說：「今次係香港同內地中央台第一次合作，係一個紀錄，對我嚟講亦係一個紀錄，加上係回歸10周年嘅劇，自己都成10年冇拍，咁我都回歸拍啦！」相隔10年再在港拍劇，感覺有何不同？他笑說：「以前拍劇一定一早有晒劇本，我未拍過飛紙仔，今次終於體會到。每個時代有唔同做法，我覺得飛紙仔冇乜問題，我今次拍完之後已經習慣咗，我同監製講，以後你哋都要飛紙仔畀我，如果唔係我唔識拍。」<br> 採訪：戴彩煥<br> 攝影：陳慧安<br> 場地：KingLudwigBeerhall</p><p>搶先睇：介強駕改裝車重傷</p><p>今晚《歲月風雲》劇情講述危永標（馬德鐘飾）奸計得逞，令華文翰心灰意冷，更進入康復憂鬱期，幸得華文鴻（廖京生飾）和華文碩（苗僑偉飾）鼓勵後，終重拾自信。<br> 冼介強（吳卓羲飾）在華家的大力支持下，決定參加華喆舉行的賽車比賽，永標為了在比賽中獲勝，有助推動華喆上市計劃，竟然收買手下改裝華喆參賽車，同時在介強的飲料中落藥，令介強無法出賽。介強為了向華清琳（梁靖琪飾）表白，用意志戰勝病魔，康復後他急切到車場試車，駕駛改裝車時發生意外，隨即被送到醫院救治。</p></body></html>