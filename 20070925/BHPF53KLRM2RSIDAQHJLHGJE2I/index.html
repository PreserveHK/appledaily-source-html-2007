<html><header><meta charset="utf-8"><title>大契台慶封劇后冇難度<br>無綫暗谷陳豪做視帝</title></header><body><h1>大契台慶封劇后冇難度<br>無綫暗谷陳豪做視帝</h1><p>《溏心風暴》中的大契李司棋被視為今年台慶視后大熱，而多年飲恨視帝寶座的陳豪，今年也有機會憑該劇的「得得地」角色跑出，無綫為幫這個「親生仔」攞獎鋪路，遂推出陳豪有份主演的《通天幹探》作為台慶劇，幫他力谷人氣，兼增添多一個提名機會。昨日陳豪恨攞獎恨到出口，並自信地說：「我覺得自己攞獎機會都幾大。」</p><p>一直默默耕耘的無綫小生陳豪，近年數度問鼎無綫男主角獎項，均空手而回，及至去年陳豪憑《火舞黃沙》力爭視帝寶座，結果又敗於資歷比他更淺的鄭嘉穎手下，多年來一直與獎項無緣。<br> 然而，陳豪今年有份主演的《溏心風暴》不但全城熱爆，他在劇中飾演的得得地更獲得不少讚賞，由於陳豪是無綫經理人合約藝員，電視台方面也想趁機會助「親生仔」一把，是以趁11月17日舉行的《萬千星輝頒獎典禮》前推出陳豪有份主演的《通天幹探》，為他力谷人氣之餘，更讓他多一個提名男主角機會。</p><p>買少見少<br>陳豪嘆難覓好角色</p><p>昨日陳豪接受本報專訪，對於無綫把《通天幹探》列為台慶劇，似是為他攞獎鋪路，陳豪說：「我唔覺，自己冇諗呢啲嘢，自己努力獲得人哋賞識已經係一個回報。有獎攞固然會開心，我最希望係攞男主角，但攞男主角最緊要係實至名歸，我覺得實至名歸好重要，係一個好特別意思，其他人如果唔認同嘅話，攞嚟就冇意思，係實至名歸嘅話，你攞獎之後周圍嘅人會為你高興。」<br> 那麼陳豪會否認為時機已成熟？他笑說：「唔知，不過我一向對自己都有信心嘅。喺無綫拍嘢，遇到好角色嘅機會越嚟越少，但今年自己兩部劇都係好角色，所以今年我係有信心，覺得自己攞獎機會都幾大。不過有好多演員都好好，例如祥仔（黎耀祥）同夏雨咁。講得高層次啲，咁多年我等緊一個角色，希望做出嚟會係代表作，但到𠵱家都未遇到。」問陳豪認為自己攞獎成數有多高，他笑言大概五至六成左右。<br> 陳豪為今年視帝大熱，而視后方面，則以《溏心風暴》中的大契李司棋和細契關菊英呼聲最高，尤其是大契演技精湛，攞獎絕對是實至名歸。</p><p>打定輸數<br>鄭嘉穎冇信心冧莊</p><p>另一方面，《通天幹探》雖然還未出街，但兩張海報已收宣傳之效，以客串形式在劇集出現的鄭嘉穎竟然有一張獨立海報，無綫似乎有意凸顯其視帝身份，昨日幾位主要演員元彪、陳豪、黎姿、蒙嘉慧、鄭嘉穎在將軍澳電視城舉行記者會，對此嘉穎說：「人哋叫我做乜，我咪做乜，我都係聽order做。」今年鄭嘉穎未有佳作，相信難以蟬聯視帝殊榮，他說：「今年我覺得自己成績都係一般，兩套劇集《溏心風暴》同《爸爸閉翳》收視口碑都好，機會都好大，今年我冇乜信心，陳豪成績幾好，機會非常大，女主角我就覺得司棋姐（李司棋）係頂頭大熱。」<br> 採訪：楊潔雯　攝影：仇志中</p><p>娛樂資料庫：屢成熱門　幾番倒灶</p><p>陳豪00年加入無綫後即獲安排擔任重要角色，如《妙手仁心II》中扮演醫生M.C.，該劇現正在凌晨時段重播。02年陳豪憑兩套人氣劇集《洛神》及《絕世好爸》擊敗林峯，奪得無綫飛躍進步男藝員獎，其後他多次以大熱姿態角逐無綫我最喜愛的男主角獎，可惜最終無功而還。<br> <br> 年份：02年<br> 簡介：憑《洛神》角逐我最喜愛的男主角獎，雖被視為大熱門，可惜該獎項最終由羅嘉良奪得。<br> <br> 年份：04年<br> 簡介：憑《金枝慾孽》角逐我最喜愛的男主角獎，敗給同劇拍檔、飾演「孫白颺」的林保怡。<br> <br> 年份：05年<br> 簡介：在《秀才遇着兵》的出色演技贏盡口碑，卻敗給《阿旺新傳》的郭晉安。<br> <br> 年份：去年<br> 簡介：在《火舞黃沙》的出色表現有目共睹，可惜視帝寶座落在被指為「無綫親生仔」的鄭嘉穎身上。<br> <br> 資料來源：《蘋果》資料室</p><p>娛樂資料庫：對手強勁　勢均力敵</p><p>藝員：苗僑偉《歲月風雲》<br> 分析：在劇中破格飾演生性風流的「華文碩」，後來改過自新。<br> <br> 藝員：劉松仁《歲月風雲》<br> 分析：飾演正氣凜然的「華文翰」，可謂駕輕就熟。<br> <br> 藝員：夏雨《溏心風暴》<br> 分析：飾演「大鮑」一角人氣急升，上月更組成fanclub。<br> <br> 藝員：歐陽震華《賭場風雲》<br> 分析：飾演「齊歡暢」深受歡迎，歐陽震華更入圍競逐第35屆國際艾美獎的最佳男主角。<br> <br> 藝員：黃子華《奸人堅》<br> 分析：向來是收視保證的黃子華，由他主演的《奸人堅》將於下月播出，趕及爭男主角獎。<br> <br> 藝員：謝天華《師奶兵團》<br> 分析：飾演患有易服癖的鄧萃雯丈夫方彥祖，由他獻唱《噚晚夜》的一幕深入民心。<br> <br> 資料來源：《蘋果》資料室</p></body></html>