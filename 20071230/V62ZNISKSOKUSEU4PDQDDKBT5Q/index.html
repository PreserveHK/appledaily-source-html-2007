<html><header><meta charset="utf-8"><title>菩提樹下齋戒誦經<br>馮仁昭四圍超：王菲隨印度法王修己過 - 馮仁昭</title></header><body><h1>菩提樹下齋戒誦經<br>馮仁昭四圍超：王菲隨印度法王修己過 - 馮仁昭</h1><p>王菲信奉大寶法王噶瑪巴多時，原來近日佢又去咗印度菩提迦耶，出席大寶法王主持、為期接近一星期嘅第二十五屆噶舉祈願大法會，同8,000幾位來自世界各地嘅善信一齊參與。向來我行我素嘅王菲絕冇明星派頭，同大部份信眾一樣，每日素顏、隨意打扮現身法會，誦經齋戒，聽法王講佛偈，相當虔誠。</p><p>每日聽經誦經</p><p>馮仁昭聽聞今次一眾信徒，大多時間都喺菩提樹下做法會。第一日舉行時，王菲同所有信眾都要清晨4點零鐘起身，然後去正覺大塔入席，等候法王到場誦經同指點信眾修持，觀察己過，盡力修正。聽完一輪佛偈後，王菲可以嘆個清淡早茶，跟住都係誦經、聽佛歌，再食午飯，當中都有唔少信眾堅持過午不吃，同老公李亞鵬試過喺重慶辟穀禁食15日調養身體嘅王菲，忍餓能力極強，唔知佢有冇參與埋過午不吃呢？<br> 今次祈願會每日都有唔同嘅課程，王菲日日天未光就起身，一直聽經誦經到天黑，至幾日前至祈願完畢返北京。其實王菲對大寶法王確係非常信任，劉嘉玲都係王菲介紹，成為法王信眾，之前嘉玲同男友梁朝偉及台商郭台銘感情糾纏不清，仲專程飛去印度向法王問津，當正佢係生神仙膜拜。</p></body></html>