<html><header><meta charset="utf-8"><title>投資部落：中行6蚊？散戶中伏</title></header><body><h1>投資部落：中行6蚊？散戶中伏</h1><p>阿爺開閘畀「炒股自由行」嚟香港，仲點名話必須經中行（3988）旗下嘅中銀國際買賣股票，呢勻中行仲唔執到寶？隻股周一已經升咗一成，Sillyparadise話：「以為禮拜一已經炒完消息，點知噚日嚟多嘢。」中下游非常樂觀話：「3988，今年內6蚊雞，冇走雞！」</p><p>重要關口仲有幾個</p><p>不過，其他網友就冇佢咁睇好，想要朋友的人話：「大唔大想頭啲呀，家吓第一阻力位係四個二，跟住四個六，仲有5蚊大關，有排都上唔到6蚊。」chuntemps話：「過到4.5至4.6先好講。」<br> 講幾多錢都係吹，最重要係識得幾時入市，好似ckh3111話：「睇住佢開市冇耐就升到四個二，一定有班散戶高追；跟住即刻跌返落去4蚊。哈！又中計！」<br> teabad88自首：「我中咗計，4.05入。」<br> 4蚊附近傷亡慘重<br> MayMay100就話係獅子行嘅錯：「我都中咗，4.1入。喺滙豐網上炒股，想取消，但網頁load得慢，後嚟仲hang埋走唔到。」呱呱嘈埋怨：「冇計啦，連港聞版都唱好，梗多人中計。」<br> fwho就安慰佢哋話：「3988兩日就由超賣變超買。如果諗住今日買、聽日放，就唔應該買銀行股。𠵱家中行嘅表現好過滙豐（005）多多聲，年尾前見唔到5蚊，都起碼四個半啦。」<br> 根據資料顯示，噚日一開市，頭廿分鐘，中行的成交量高達4.18億股。<br> 最多散戶中伏嘅價位介乎4.01至4.06，以噚日3.9蚊收市價計，家吓全部坐晒艇。<br>  http://www15.discuss.com.hk/viewthread.php?tid=5078956&amp;highlight=3988 </p><p>報料站</p><p>歡迎提供網上財經趣聞，資料一經採用，酬100元。<br> 請附姓名、電話及電郵地址，交business@appledaily.com</p></body></html>