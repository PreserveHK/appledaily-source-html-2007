<html><header><meta charset="utf-8"><title>傳援交形象告急<br>環球片場：澤尻再扮清純洗底</title></header><body><h1>傳援交形象告急<br>環球片場：澤尻再扮清純洗底</h1><p>澤尻英龍華近排被傳未紅前曾經同阿叔援交，其實佢經常扮到鬼五馬六，清純形象早已蕩然無存。不過，喺下月29號開畫、由《在世界中心呼喚愛》導演行定勳執導嘅電影《ClosedNote》中，澤尻再以成名作《一公升眼淚》一類嘅清純學生妹示人，唔知大家受唔受呢？</p><p>拾竹內日記</p><p>電影嘅預告片日前曝光，阿Net當然唔執輸睇吓啦。今次澤尻夥拍竹內結子同電影《花樣奇緣》型男伊勢谷友介演出，電影改編自手機網絡人氣小說，講述喺師範大學讀書嘅澤尻搬到新居後，執到前屋主竹內結子遺留落嚟嘅日記。與此同時，澤尻喺文具店做兼職，愛上成日嚟幫襯嘅畫家伊勢谷，但同時又被好姊妹嘅男友田中哲司突然情深告白而感動。當佢感到煩惱之際，偶然打開日記而有所體會，最後佢決定尋找日記裏面隱藏嘅謎團。<br> 淪為「新一代是非精」嘅澤尻雖然同竹內結子對手戲唔多，但拍攝時已經傳佢哋不和，澤尻近排孭飛嘅電影《鐵道凶靈》同《手紙》票房都麻麻，佢今次再扮清純，唔知佢能唔能夠憑此翻身？<br> 此外，澤尻近日為百力滋以7個唔同造型拍攝新廣告，形象千變萬化。<br> 網址： http://closed-note.com/index.html <br> 版主：阿Net<br> 本欄逢周一至五刊出</p></body></html>