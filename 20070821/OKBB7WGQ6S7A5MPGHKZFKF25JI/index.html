<html><header><meta charset="utf-8"><title>散戶連線：<br>次按風暴引以為鑑老公借錢老婆咪亂批</title></header><body><h1>散戶連線：<br>次按風暴引以為鑑老公借錢老婆咪亂批</h1><p>美國人洗腳唔抹腳，搞出次按風暴呢個大頭佛，拖累全球股市。其實一個好嘅理財計劃，要由家庭出發，好似呢個大陸網友咁，自己使大咗，低聲下氣向老婆大人申請「貸款」；各位為人妻嘅，要學吓呢位太太批核前要查清楚，仲要約法三章，千祈咪學美國銀行亂咁借貸。</p><p>列明開支寫信申請</p><p>親愛的老婆大人：<br> 俗語話「一不離二，二不離三」，近月自己嘅開支大咗，入不敷支，財政出現赤字，原因係公司同事阿明結婚，做人情使800；阿傑嘅細路滿月花300；老王外母過身又使100；同舊同學敍舊食飯，用咗500；幫個仔交補習費，唔見800。現申請借貸500，以度過本月最後幾日，借款期限半個月，利息為朱古力一盒。<br> 望予審核、批復為盼，急盼中，謝謝！<br> <br> 愛你的老公上</p><p>經查核開條件批出</p><p>親愛的老公：<br> 《申請》已經收到，經調查，情況基本屬實，並沒有在外花天酒地亂花錢。<br> 但有兩樣嘢要提醒你：一係阿明結婚，人哋畀500，但你就「懶」豪畀800；二係同朋友食飯，普普通通一餐就得啦，點解要扮大牌食法國餐。所以，你要記住，如有下次，要先同我商量。<br> 另外有3個要求：<br> 首先，你最近講嘅說話，越嚟越粗俗，一啲都唔溫柔體貼，要多啲講好說話氹我。<br> 第二，以後唔好叫我老婆，要叫「Dear」或者「寶貝」之類，再唔係可以叫聲阿媽，因為你實在太唔識照顧自己。<br> 第三，以後喺街度見到靚女，千祈唔好眼都唔貶，你仲記唔記得我哋㗎車上次點解會撞㗎！<br> 你要嘅錢已經放喺西裝袋度，嗱，今次畀夠600蚊，以後慳啲使喇；如果係100蚊以下嘅借貸，唔使再打報告寫信，直接同我講啦。<br> <br> 愛你的老婆<br> <br>  http://big5.xinhuanet.com/gate/big5/forum.xinhuanet.com/detail.jsp?id=46417609 </p><p>報料站</p><p>歡迎提供網上財經趣聞，資料一經採用，酬100元。<br> 請附姓名、電話及電郵地址，交business@appledaily.com</p></body></html>