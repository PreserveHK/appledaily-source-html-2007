<html><header><meta charset="utf-8"><title>博大市反彈call中移</title></header><body><h1>博大市反彈call中移</h1><p>恒指噚日晏晝最多曾急挫914點，最後收27744點，網友將軍澳阿聰博大市短線反彈，推介中移動call輪（3595），買入價0.19元，短炒睇升16%，目標價兩毫二，止蝕價0.18元。</p><p>恒指27300點料有支持</p><p>阿聰估計：「恒指聽朝早（今日早上）會先跌多一浸，之後會反彈升番，因為恒指喺兩萬七左右有個好巨型嘅上升裂口位，噚晚（周三晚）美股高開低收，今晚如無意外美股亦會跌，港股相信會先低開，但跟住就會反彈，預計聽日27500點一定會穿，有機會到27300點，跟住會有支持。」<br> 英皇證券研究部主管沈振盈質疑：「喺呢個位入貨，驚唔驚好大風險？」阿聰就話：「自己玩慣期指，通常穿咗28000點支持位，應該都會以全日最低位收市，喺嗰時追貨，風險應該會較細。」&#13;</p><p>寧博大股唔揀指數輪</p><p>博大市反彈可以有好多選擇，孫柏文問：「點解唔揀啲跌得好殘嘅股票博反彈？」阿聰就話：「博反彈，寧願揀啲大型嘅指數股，但唔會買牛熊證或者指數輪，估計今次最先反彈挾上去嘅，一定會係中移動。」不過，由於阿聰揀窩輪而非正股，沈振盈提醒：「𠵱家中移動嘅輪好難搵，因為唔少輪商喺8、9月港股升浪都損手，家陣能夠買到嘅都係1對100嘅輪，得兩三倍槓桿效應，買唔啱貼價輪，好容易走唔甩。」<br> 阿聰唔係太擔心，因為早排買嗰隻恒指Put輪賺唔少，「今次都只係將賺到嘅少少錢，拎嚟博反彈，一彈番上去，自己都會買番隻心頭好Put輪（6210）。」<br> </p><p>中集（2866）<br>插得越殘越值博</p><p>旺角Peter推介中海集運（2866），推介原因純粹係隻股跌得緊要，所以博反彈，所以佢睇好短線，只係一個禮拜，建議買入價4.6蚊，目標價睇6蚊，唔掂就喺4蚊止蝕。<br> 對於Peter大膽博反彈，沈振盈話：「博反彈技巧同平時基本分析唔同，我都鍾意逆市博反彈，但我想問四個六嘅位你點定？」<br> Peter解釋：「係之前上嚟時嘅阻力位，另外，今日嘅panicsell，係同誠哥（李嘉誠）配股有關，佢批股之後冇人維持秩序，好多孖展要找數，呢隻同隻中遠控股（1919）pattern一樣，博反彈就博跌得甘啲嗰隻。」<br> 沈振盈認為，4.6蚊博反彈，止蝕位喺4蚊都算合理，但佢有個建議：「如果博反彈，寧願訊號出我先至入。」沈振盈解釋，所指嘅訊號係嗰日低開之後高收，加上大成交，顯示貨源轉手，值博率較高。</p><p>中油香港（135）<br>貪抗跌力夠強</p><p>上環余先生話自己睇好中油香港（135），貪佢抗跌力強，不過沈振盈認為，喺石油股當中，中石油（857）、中石化（386）、中海油（883）嘅PE都較高，「中油PE14倍幾，相對較低，但經常被人忽略咗，始終佢嘅油井油田質素差啲。」余先生話：「佢係中石油姊妹公司，注資概念應該強過中石油㗎。」孫柏文解釋，中油一半係街貨，冇乜注資概念。孫柏文補充：「中油買資產多數以股東角色去買，唔係自己去run油田。喺外國嘅油田多數跟partner做，成本較高。」
</p><p>聯想（992）<br>大跌市仍硬淨</p><p>西貢Peter噚日上節目自嘲話：「我係一個老襯。」佢承認冇買前日推介嘅新地（016），原因係噚日大跌市，覺得新地個勢「睇落都幾不妙」。Peter諗住博windowdressing，但事與願違，Peter於是轉而推介聯想（992），建議6.5蚊入貨，目標睇8蚊，持有至農曆年。Peter認為，聯想係「實際科技股」，噚日大市跌，仍然企得硬，收市仲微升0.9%，報6.91元。沈振盈就話，「聯想買完IBM零售部門後，品牌包裝改變緊，獲益於IBM嘅零售品牌，喺歐洲嘅零售市場可以睇好。」
</p><p>今日嘉賓：<br>亨達集團研究部董事黃敏碩</p><p>每日4:30pm<br> <br> 歡迎Phonein28698262<br>  http://appleactionews.com/features/finance/ <br> <br> 請登入網址<br>  http://appledaily.atnext.com/jp/finance <br> <br> 登記成功參與節目者，有機會獲贈禮品<br> <br> ＊以webcam參與節目，額外獲贈KFC$200現金券<br> <br> </p></body></html>