<html><header><meta charset="utf-8"><title>租車出遊睇A+靚景　過天后唔使逼</title></header><body><h1>租車出遊睇A+靚景　過天后唔使逼</h1><p>自細就覺得聖誕節係一個開心甜蜜嘅節日，之不過每年聖誕節一係唔出街，出親街就人多車多逼到無晒心機。其實只要花啲心思，平平哋租部車仔，無論兩口子、成家人又或者大班朋友都可以唔使逼，一樣有大把好地方！今日就同大家搜羅港九大小靚景，仲好似神戶牛柳咁分埋級數畀你揀，等大家輕輕鬆鬆睇燈飾，兼過番個甜蜜又溫馨嘅聖誕！<br><br>記者：梁美甜<br>攝影：譚盈傑<br>模特兒：Penny（TheGroup）、Joanne<br>場地提供：海港城</p><p>港九免逼必睇位　浪漫指數爆燈</p><p>有部車就無必要揸入去尖嘴、銅記塞車，醒大家港九幾個揸車去到嘅靚點，唔使逼又可以睇盡靚景靚燈飾。<br> <br> （*五星為最高）</p><p>HongKong<br>港島區<br><br>天后夠靜　夜景夠靚</p><p>港島區肯定係銅鑼灣最逼最多人，其實行過少少到天后嘅京華街同油街，一樣有靚景兼且夠靜，拍拖必到！由電器道轉入京華街停車場，時租$7，無遮無掩望晒對面尖東同左面中上環燈飾。停車場爆晒大可去隔籬油街倔頭路，個景一樣咁靚而且費用全免，不過可能要走鬼。<br> <br> 浪漫指數：☆☆☆☆<br> 靚景指數：☆☆☆☆</p><p>寶馬山最浪漫</p><p>沿寶馬山道、慧趣路直上，過咗樹仁大學就到。呢個位夠隱密，幾盞昏黃街燈Mood到痹，情調一流。<br> <br> 浪漫指數：☆☆☆☆<br> 靚景指數：☆☆☆</p><p>中環IFC望得清</p><p>中環IFC對開嘅港外線碼頭都可以停吓車睇景，對面中港城同天星碼頭一覽無遺，但停車地方少兼人多。<br> <br> 浪漫指數：☆☆<br> 靚景指數：☆☆☆</p><p>舊北角碼頭旁</p><p>喺北角渣華道上東廊前、臨近鰂魚涌有幢嘉華國際中心，雖然燈飾唔算壯觀，但勝在錶位夠多兼夠靜。<br> <br> 浪漫指數：☆☆<br> 靚景指數：☆☆</p><p>Kowloon<br>九龍區<br><br>西九龍海濱長廊</p><p>九龍區最正景點係未來文化發展重地西九龍一帶，由柯士甸道西入喺圓方商場對開有個爛地停車場，$5一個鐘可以飽覽對面港島由西環至銅鑼灣沿海景色，靚到暈！再唔係可以駛過啲沿指示牌入西九龍海濱長廊盡頭嘅咪錶場，有規劃兼喺沿路設置大型風鈴燈箱，聽住風鈴聲邊行邊睇景，浪漫到似拍戲。<br> <br> 浪漫指數：☆☆☆☆☆<br> 靚景指數：☆☆☆☆☆</p><p>黃埔紅磡碼頭</p><p>黃埔紅磡碼頭景觀最正，兼有條黑麻麻幾有情調嘅海濱長廊拖手仔散步㖭，附近有住宅有酒店，人就多啲咁喇，合家歡就早啲到，想浪漫嘅咪夜啲趁燈飾未熄至去囉！泊車可以泊入海濱廣場又或者吉之島時租停車場；前者近海旁但收貴啲，平日6點前要$28一個鐘、6點後同五、六、日、假期就$14個鐘。吉之島停車場就遠啲，平日每小時$16，周末假期就$18，買嘢仲有泊車優惠㖭！<br> <br> 浪漫指數：☆☆☆☆☆<br> 靚景指數：☆☆☆☆☆</p><p>最平幾百蚊租一日
</p><p>聖誕節出街食個聖誕大餐起碼一千蚊，再行吓街睇吓燈飾逼吓咁就一晚，Honey又嫌行貨又嫌貴。其實想𠱁人都可以租番架車仔，兩個人抑或成班人都一樣得，如果係開篷車單係遊車河都似足MTV主角，唔使食大餐食個包都冧爆啦！</p><p>情人甜蜜之選<br>福士Golf2.0開篷跑車</p><p>價錢：日租$1,000/星期租$4,600/聖誕周末4天套餐$2,860</p><p>大班朋友WeWet<br>NissanTiida四門房車</p><p>價錢：日租$490-680/星期租$2,380-2,800/聖誕周末4天套餐$1,950</p><p>合家歡溫馨之選<br>ToyotaAlphard七座MPV</p><p>價錢：日租$1,600/星期租$6,800/聖誕周末4天套餐$4,940</p><p>手續方便快捷</p><p>只要有2年車牌（國際牌都得），年過25歲又有住址證明就租得車。想預早Mark定心水車嘅咪早啲打個電話、傳真又或者上網預約，最直接當然係親自上租車公司辦手續喇！</p><p>套餐以「星期租」最抵</p><p>聖誕及除夕周末Package，周末攞車玩足四日，價錢由$1,690起，抵玩過日租。租車嗰陣會跟埋張油卡，喺指定油站入油會有折扣，慳唔少㗎！<br> <br> 查詢：大昌行汽車租賃服務（27682277）</p><p>提提你：大車小心睇位</p><p>若然租架車尋開心，整花咗要賠錢就認真掃興，所以要格外小心，尤其人多車多嘅節日，轉彎同泊位時，頭尾泵把位同兩側角位最易揩花撞凹，人多租大車就更要小心睇位。</p><p>體貼3招添氣氛</p><p>想同Honey過甜蜜難忘嘅聖誕好簡單，遊車河之前花少少心思，準備點小工具就掂！</p><p>絕招1　情趣佈置</p><p>未必有人上門，屋企都會佈置一下，更何妨係至愛嗰個，花少少心機搵啲聖誕飾物好似彩帶、聖誕花同吊鐘咁掛吓，氣氛又濃又Warm，第一眼睇到已經加晒分啦！女仔怕凍，預備定暖包外套同紙巾，一個乞嚏即送上紙巾同外套，直頭暖到入心，唔使睇燈飾都已經冧爆！</p><p>絕招2　浪漫情歌</p><p>氣氛呢樣嘢係要營造嘅，所以預備幾隻應節聖誕歌之餘就一定有冧歌，遊住車河聽情歌，以為自己做咗故事主角，Honey冧到柔情似水。小朋友聽到熱鬧聖誕歌，變歌手開Concert都未定㖭！</p><p>絕招3　應景電影</p><p>有時都可以靠他人幫你營造甚至提升氣氛嘅，有啲車有DVD音響設備又或者自備個Portable都得，嚟隻浪漫冧爆電影《真的戀愛了》咁，靜靜哋二人世界依偎睇戲，夠晒Sweet。</p><p>HMV網址： http://www.hmv.com.hk </p><p>海港城泊車優惠</p><p>海港城每年都花心思整靚長樓梯同走廊嘅燈飾，今年更以雪人配雪花同星星做正門嘅大型燈飾，加埋100呎長機動燈飾長廊，絕對係合家歡至正之選。門口上方大電視仲首次播3D聖誕短片，不過要做$20善事換副立體眼鏡至得！鬧市過熱鬧聖誕都好着數，因為海港城喺12月8至30日期間逢星期六、日消費滿$200或以上，可獲2小時免費泊車，外加送多兩張「1小時免費泊車證」。泊完車仲可以順便喺停車場居高觀賞埋維港景色，FreeofCharge嘅！<br> <br> 海港城查詢熱線：21188666</p><p>話你知：政府最新交通報告</p><p>查詢熱線：1823<br> 網址： http://www.td.gov.hk/traffic_notices/index_tc.htm </p></body></html>