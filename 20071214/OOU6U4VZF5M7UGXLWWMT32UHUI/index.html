<html><header><meta charset="utf-8"><title>中環在線：任總同你玩遊戲 - 李華華</title></header><body><h1>中環在線：任總同你玩遊戲 - 李華華</h1><p>金管局總裁任志剛噚日應該好好興致，佢除咗出個啞謎，等大家趁聖誕假期估吓邊家銀行業績會見紅，仲喺金管局網站自己個專欄《觀點》度同大家玩填字遊戲。<br> 大家睇咗題目，然後將答案填上，最先遞交而答案又全對嘅話，就可以攞走一份聖誕小禮物。</p><p>貼士請在《觀點》內找</p><p>華華當然身先士卒、當仁不讓，第一時間上網玩，嗱，咪話華華唔提醒大家，填字遊戲嘅內容，同呢一年嚟任總喺《觀點》內提過嘅一啲金融用語有關。<br> 例如任總提過一個市場發展時，用「猛虎不及地頭蟲」嚟形容，呢個市場發展係乜呢？QDII中文全名點叫？內地負責監管銀行嘅機構簡稱係乜？銀行嘅資本基礎同埋佢嘅風險加權資產比率係幾多？<br> 唔識答？唔緊要，因為任總個專欄有晒答案，只要肯搵一定搵到。任總今次益街坊，都係拋磚引玉，希望大家睇吓佢個專欄，學多啲金融知識。<br> 個遊戲呢個月27號就截止，有興趣嘅可以到呢個網站睇吓<br>  http://www.info.gov.hk/hkma/。 </p></body></html>