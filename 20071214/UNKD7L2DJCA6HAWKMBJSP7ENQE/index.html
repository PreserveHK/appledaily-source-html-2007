<html><header><meta charset="utf-8"><title>側田Kary四圍唱<br>Samsung　音樂飛刀</title></header><body><h1>側田Kary四圍唱<br>Samsung　音樂飛刀</h1><p>手機商有新機到手，通常都會開記者會向傳媒介紹，前晚三星推出MusiCall手機就比較特別，請來側田、吳雨霏、RubberBand人氣歌手撐場，除咗可以即席唱好新機外，更同場舉行一個小型音樂會，一邊聽歌一邊採訪，認真Happy！<br><br>記者：許福合　<br>攝影：陳盛臣</p><p>開晒：180度旋轉手機
</p><p>外形如剃刀一樣嘅F218，機身非常小巧，機蓋採用180度旋轉，除咗操作特別，其實亦係功能切換方式：當合上機蓋，就能使用音樂功能；而當轉開機蓋，F218就會還原成手機，立即擁有齊所有手機功能，亦會見番晒數字鍵及功能快捷鍵。值得一提係與上代唔同，按鍵排列用回傳統排列設計，應較易習慣。F218雖然比較強調音樂功能，不過又點會少得影相功能呢！內置有200萬像素鏡頭，提供2倍數碼變焦，可惜屏幕大小只有128×220，想睇清楚較難，而傳相或下載資料，就可經USB2.0或藍芽2.0。</p><p>收晒：即變MP3Player
</p><p>F218焦點當然係手機同MP3Player結合，當合上機蓋，就可完全當作MP3Player使用。機面有個360度導航鍵盤，類似iPod觸感，挑選歌曲、設定播放效果或其他播放功能，都可經一隻手指完成，操作簡單方便。F218更內置音樂資料庫，可以將歌曲分類儲存，甚至與《WindowsMediaPlayer》同步更新，歌曲整理就更簡單容易。記憶體亦內置有1GB高容量，並且加入microSD插槽，可支援2GB卡，可以帶大量歌曲出街慢慢聽！跟機配件之中更備有掛頸立體耳機，完全當成MP3Player咁玩都得。</p><p>F218Profile
</p><p>制式：三頻GSM900/1800/1900<br> 顯示器：26萬色TFT/128×220像素<br> 鏡頭：200萬像素<br> 內置記憶：1GB<br> 功能：音樂介面、360度導航鍵盤、藍芽2.0、FM收音機、microSD<br> 備用時間：280小時<br> 通話時間：5小時<br> 體積：87.8×31×20.5mm<br> 重量：72g</p><p>同場加映：F338支援3.5G</p><p>同時發佈的還有F338手機，它支援HSDPA，可以提供每秒3.6Mbps的下載速度，無論係上網下載各種影音資訊，又或接駁Notebook當作3.5G數據機，都好啱用。講番F338外形，最突出當然係滑蓋鏡面設計，再加上只有13.5mm薄機身，以滑蓋手機來講，都算出眾。而屏幕大小為2.1吋26萬色TFT，聽歌時能顯示較詳細資料，而機身上還特別設有觸動音樂鍵，無論播放歌曲、跳歌、揀歌都好方便，而音樂格式支援主要類型，應該好夠用。不過內置記憶體只有28MB，實際用落必定要插張microSD卡先夠用，幸好支援microSDHC規格，4GB卡亦可使用。此外，機身內置有200萬像素相機及VGA鏡頭，主要為3G用家視像通話而設。</p><p>F338Profile<br></p><p>制式：四頻（UMTS+GSM900/1800/1900）<br> 顯示器：2.1吋26萬色TFT240×320像素<br> 鏡頭：200萬像素<br> 內置記憶：28GB<br> 功能：音樂介面、藍芽2.0、FM收音機、音樂觸動鍵、MicroSDHC<br> 備用時間：180小時<br> 通話時間：3小時<br> 體積：103×48×13.5mm<br> 重量：91g</p><p>查詢：三星（36984698）</p><p>星之選</p></body></html>