<html><header><meta charset="utf-8"><title>日產天眼昅實360°　旺角S位未驚過</title></header><body><h1>日產天眼昅實360°　旺角S位未驚過</h1><p>對女士們或新牌仔嚟講，塞隧道、斜路掉頭未算高難度，最怕反而係泊S位，硬係驚揩親側邊啲車、人或柱位，尤其旺足24小時嘅旺角，揸住七人大車千祈咪諗住泊咪錶呀！好彩日產首創咗個360°天眼系統，昅實車身四邊，睇住個芒嚟泊車，好似打機咁簡單，旺角S位變得好碎料！<br><br>記者：梁美甜<br>攝影：楊錦文<br>模特兒：Mickey、Judy</p><p>全球首創泊位無盲點</p><p>唔係講笑，問過好多女仔朋友，都話最怕落人多車更多嘅旺角，泊街邊咪錶更屬禁忌！唔係話泊唔到，只不過時間耐啲，又容易揩花刮損部車囉。日產嘅設計師就夠細心，度咗個全球首創嘅360°天眼系統（AroundViewMonitor），即係喺車頭車尾及兩側安設共4個鏡頭，將車身四周環境拍到嘅影像，即時傳送到Elgrand內置嘅電腦入面，經轉換後就可以喺錶板上個8吋芒度睇到全方位影像，再加埋四個角嘅感應器，有聲有畫提晒你有無障礙物，完全無盲點，好似打遊戲機一樣，跟屏幕提示泊位，只要視覺同聽覺正常就成為泊車高手，就算七人大車一樣舞得掂，實用得嚟又幾盞鬼喎！</p><p>實用七人車配跑車偈</p><p>聽好多車行Sales講時下好多人，尤其係年輕人或者Couple，買車決定權往往取決於女性嗰邊，可能因為咁，傾向實用嘅女性就選擇MPV或者4WD車形，所以近來MPV大熱。若然以屋企為大前提揀車，自己都會揀七人車，因為夠坐成家人寬闊舒服兼有位擺雜物，老人家上落又方便，最緊要部車副偈夠勁，唔係話要砌車，起碼揸起上嚟爽好多。<br> Elgrand副偈用咗同廠Fairlady350Z跑車嘅VQ35DE引擎，3,500c.c.加埋CVTC，馬力同扭力可以去到240匹同36kgm，夠晒Power揸起上嚟真係好夠力，踩油即到，上斜落斜輕易而舉，操控簡單易上手，對女士或新牌仔嚟講簡直天作之合。</p><p>豪華設備夠舒服</p><p>Elgrand一向走豪華路線，除咗新置嘅天眼系統之外，其他豪華設備好似內置9GBHardDiskMusicBox、原廠DVD影音系統、5.1環迴立體聲音響系統連11個喇叭及Richbass超低音喇叭等，個DVD入碟位都唔使走去車尾整一輪，可以直接喺前座乘客位度換碟，比以前方便好多。要數最得我心就係個可調校儀錶板，一幅過、長而薄身連接彩芒，白光投射夠Cyber，除咗泊車嗰陣顯示影像之外，仲Show埋一般行車資料好似話油缸嘅油仲可以行幾多公里等，得意又型仔！</p><p>2008日產360°天眼系統Elgrand規格</p><p>引擎：3,500c.c.V6CVTV<br> 馬力：240ps/6,000rpm<br> 扭力：36kgm/3,200rpm<br> 傳動：5前速半自動波<br> 查詢：合誠汽車（28035333）</p><p>話你知<br>DesignForum爆創意</p><p>Elgrand之前有可以唱K嘅MusicEdition，今次又有全球首創嘅全方位泊車用天眼系統，咁多Idea唔知關唔關佢哋DesignForum事呢？日產由今日開始至16日一連幾日喺理工大學舉行展覽同研討會，仲請嚟設計師即席示範陶泥做車模，化意念為實物都幾震撼！有時間不妨俾自己個腦震盪一下，話唔定下一部新車關你事呢！</p><p>幻．想．像——日產汽車設計展覽．研討會</p><p>日期：今日至16日<br> 地點：理工大學設計學院<br> 查詢： http://www.nissan-global.com/EN/DESIGN/ </p></body></html>