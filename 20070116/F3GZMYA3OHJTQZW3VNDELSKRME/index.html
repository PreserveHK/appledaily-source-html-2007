<html><header><meta charset="utf-8"><title>群星緬懷豁達華探長</title></header><body><h1>群星緬懷豁達華探長</h1><p>曹達華四日前在英國因胃出血病逝，享年91歲，華叔五、六十年代叱咤粵語片時代，當年與他合作過的舊拍檔如薛家燕、謝賢、曾江和胡楓等，昨日得知老友病逝均惋惜不已。</p><p>周潤發：</p><p>華叔係一個為人樂觀、豁達嘅前輩，第一次同佢見面係於電影資料館開幕時，佢為香港影壇貢獻良多，我老婆試過喺地鐵撞過華叔仲同佢傾過偈，佢聲音嘹亮，生老病死係人生定律，希望佢去得安詳。</p><p>汪明荃：</p><p>我較早前知道消息嘅，佢畀我嘅印象好好，我覺得佢好正義，就好似佢飾演嘅探長一樣，而且佢一生貢獻電影。我之前喺英國同佢見過面，仲一齊飲過茶。</p><p>薛家燕：</p><p>粵語片時代，華叔喺片場好照顧我同寶珠呢班後輩，佢真係一位性格善良敦厚長者。佢舊年喺香港跌親，我去過醫院探佢，本來諗住等佢出院再約飲茶同畀封利是佢，可惜佢又話返英國冇時間，點都諗唔到竟然冇機會啦！</p><p>胡楓：</p><p>華叔份人好豪爽，對人有求必應，不過拍戲時都好為食，又鍾意賭吓馬仔，佢冇畀貼士我，但就約過我入馬場，我哋各有各買自己嘅心水，佢落注都唔係好大，細細哋玩吓啫，佢都好似唔係大贏家囉！</p><p>謝賢：</p><p>近年一個一個老朋友離開，都好欷歔吓，我當年同佢合作唔算多，但大家都好好朋友，佢份人好nice，見親面都好好傾，記得我哋合作過一套片，佢扮華探長，喺嗰個年代嚟講，佢好威猛，同𠵱家年代比較梗係唔同咗。</p><p>張英才：</p><p>電影時代梗係有合作過，今朝睇咗報紙知乜事，都冇話愕唔愕然啦，遲啲都要跟住佢行啦！呢條係人生必經之路，有乜好可惜，個個都要行啦！</p><p>曾江：</p><p>想當年都同華叔合作無間，佢係圈中嘅好好先生，佢每次喺英國返嚟都會搵我飲茶，華叔以前雖然鍾意賭吓馬仔，偶爾都見佢喺片場刨馬經，不過佢拍戲時就好專業，一定唔會影響進度。其實佢都咁大年紀，我最後一次見佢係上次跌親入醫院。</p></body></html>