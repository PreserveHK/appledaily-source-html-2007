<html><header><meta charset="utf-8"><title>啜蠔唱K揸Benz<br>又南獨佔富貴短裙妹</title></header><body><h1>啜蠔唱K揸Benz<br>又南獨佔富貴短裙妹</h1><p>薛凱琪（Fiona）近期緋聞多多，跟她傳緋聞的Shine成員黃又南原來也桃花旺盛，前晚他偕穿短裙的妙齡新歡連踩兩場，先到跑馬地蠔吧開餐再去酒廊唱K，狂歡四小時後，才駕駛約價值49萬元的兩座位平治開篷跑車，載女方離開，原來此跑車是該少女借給又南的，認真唔話得。</p><p>男子組合Shine成員黃又南年前曾跟同唱片公司的薛凱琪傳緋聞，自從女方先後搭上房祖名和貌似梁漢文的新歡Pete後，又南與Fiona的緋聞已逐漸淡化，去年他更多次被拍得與不同女伴約會的照片，前晚又南再有妙齡新歡登場，兩人在跑馬地蒲足四小時。</p><p>送碟給友人</p><p>其實本報記者上周曾數次目睹又南駕駛一部價值約49萬元的兩座位平治開篷跑車，接載一名年輕女伴遊車河，前晚陪在他身邊的，則是一名樣貌娟好的妙齡少女，頭戴cap帽，身穿短褸襯短裙，打扮入時。<br> 昨日凌晨近12時，又南和短裙少女以及數名友人在跑馬地一間蠔吧擦蠔，其間他曾步出店外，取出新碟簽名後送贈一同行男性友人。未幾，大夥兒一起離開食肆，短裙少女逕自竄進又南的車廂，由又南充任柴可夫直往附近的CORNER酒廊唱K。&#13;</p><p>煙韌講電話</p><p>眾人狂歡至凌晨約4時才散去，當時又南站在酒廊門外，站在他身後的短裙少女將下巴擱在又南的肩上講電話，表現親暱，其後兩人漫步取車，又南更高速開車駛離現場。<br> 不過又南昨在電話中否認拍拖，他說：「肯定唔係拍拖，佢係我一個識咗好耐嘅朋友，因為我架車壞咗，呢排我借咗佢架車用。你哋話曾經見我揸車載住個女仔，嗰個應該係我家姐，我成日去中環接我家姐收工，噚晚係成班朋友恭喜我出新碟，大家至約埋去玩啫。」<br> 採訪、攝影：娛樂突發組</p></body></html>