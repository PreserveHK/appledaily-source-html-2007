<html><header><meta charset="utf-8"><title>金手指　商品市場：風繼續吹！ - 孫柏文</title></header><body><h1>金手指　商品市場：風繼續吹！ - 孫柏文</h1><p>前晚，孫柏文突然失眠，成晚用咗好多種方法都瞓唔着覺。經過好幾小時嘅掙扎，情緒亦開始唔穩定。忽然，靈機一觸，我走去電腦，開啓政府嘅網站，下載咗特區政府配合祖國「十一五」計劃經濟……Imean經濟計劃嘅政策建議。<br> 唔睇都冇事，一睇就大鑊。原本已經瞓唔着，一睇政府「十一五」嘅政策建議，直情令我興奮忘形。原來，我哋嘅特區政府想搞商品期貨市場，作為「白銀戰隊隊長」嘅我當然非常雀躍。</p><p>金融天才居然做公僕</p><p>文件中嘅建議，質素比我想像中強，原來一班「積極不干預」下訓練出來嘅政府官員，識點樣提供金融服務。有時，孫柏文覺得我哋特區真係好行運，因為有一班可以從事金融業嘅天才，放下身段做公僕。作為一個自由市場支持者，我很相信市場可以將資源好有效地分配，不過，金融業天才居然會做公僕，都令我對香港作為全世界最自由市場嘅地方有懷疑。<br> 其實，我哋特區係已經有非常龐大嘅商品期貨買賣，例如我以前做貿易行買賣嘅塑膠原料。一樣有人掛牌買貨賣貨，相信如果有需要統一報價，已經有人做咗。不過，再諗深一層，如果有人真係想為某一類商品搞統一報價，將各個貿易行嘅掛牌喺一個地方就可以睇到，你哋估吓特區政府會有乜嘢反應？如果做統一報價嘅人，諗埋一套完善嘅交收貨系統，你哋估吓特區政府會點？最後，搞手為希望市價可以更快、更靈活到達能夠解決供求差別嘅價位，而引入同該類商品無關嘅投資者，你哋估吓政府會唔會拉人？<br> 如果香港今時今日對商品市場或期貨買賣有需求，而冇供應，你哋估係因為政府「冇做嘢」？定係想搞商品市場嘅人怕咗政府？</p><p>請畀孫柏文一個機會</p><p>大家要明白，政府官員第一樣要考慮嘅係會唔會「孭鑊」，冇人搞市場買賣就冇人要「孭鑊」，所以政府一定唔會畀人搞。大家可能會問：「不過，政府𠵱家唔係想搞商品期貨市場咩？」係就係，因為政府有壓力要搞番個，不過，好似「五隧一橋」同「納指七雄」一樣，如果防止市場出現失敗，就要退到「就算有市場，都要冇成交」嘅官僚第二防線。可以一路高叫「保護投資者」，一路打壓買賣。<br> 如果就算大力打壓都仲有買賣，就等如有需求，到時候可以順水推舟，來多一次利益輸送，繼續畀又名「港交所」嘅特區金融服務生產部，提供壟斷性行業一般有嘅服務水準。<br> 最後，我希望政府可以畀機會（等如唔好即刻拉人）孫柏文開一間白銀市場。睇番以前嘅新聞報道，我絕對有信心我哋特區可以提供實貨交收返祖國大陸。我哋已經有龐大嘅交收車隊，大家睇圖就明白！<br> 金手指網誌：phatdat.blogspot.com</p></body></html>