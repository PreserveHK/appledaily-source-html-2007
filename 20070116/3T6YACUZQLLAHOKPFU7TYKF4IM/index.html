<html><header><meta charset="utf-8"><title>撚手科技：肉緊地等DVB-H<br>N92電視手機</title></header><body><h1>撚手科技：肉緊地等DVB-H<br>N92電視手機</h1><p>上月小超人個now試過DVB-H新聞直播，而據聞香港下年先正式有網絡電視，咁早買$7,800的N92做乜？水貨老闆話：「香港有一班死硬派科技支持者，佢哋會追最新科技，用來炫耀一番。」N92最巴閉就係內置咗DVB-H（DigitalVideoBroadcasting-Handheld）流動數碼電視技術，其科技先進度比iPHONE更勁，香港雖然未用得，但係用嚟威水，朋友一定嘩嘩聲。<br>記者：陳國輝<br>攝影：陳盛臣<br>ImageGirl：Chimpy</p><p>將來：室內睇無雪花</p><p>其實NEC亦推出過電視手機，究竟有乜了不起？試諗吓，以前行出街睇電視要左擰右擰，走入商場仲即時雪花一片，唔通?街邊睇咩！再者傳統方式接收有支天線好鬼礙眼，人哋一望仲以為你煲緊馬仔㖭。DVB-H勝在採用數碼制式，只要有網絡覆蓋嘅地方，佢都收得好清楚，更抵讚係行入商場、餐廳、隧道等室內範圍，一樣照播無誤，將來陪男友睇波就唔使逢禮拜六晚蒲吧咁慘情咯！</p><p>至於香港幾時落實推出？查實仲未有明確時間表㗎！但睇番上月喺ITU電信展，網絡商聯同摩記試播now新聞台，畫面同聲音靚到飛起，估計距離推出時間都唔會好耐。不過最令人擔心，係歐洲試播世界盃經驗所得，當人長時間對住手機畫面，原來都幾傷對眼，更慘係未必部部手機都咁長命，陪到你睇兩、三場比賽，假如想買一部DVB-H手機，最好揀啲有WideScreen或者高用電量先撐得住。</p><p>佢重但2.8"芒靚到漏</p><p>揸上手，其實N92唔算好Fit女仔手形，因為重量達到191g，PDA咁重，而且機身好闊，比起啲細機仔嚟講，明顯笨重咗少少，但話明支援電視制式，呢個2.8"芒就變成最強賣點，N92過癮在彩芒能夠打側揭起，然後平放喺枱面上慢慢睇，Keypad仲可即時由直變橫操作，右邊配備一列Play、Forward等分唇掣，想揀某一節嚟睇都特別爽快。小記試過單撈一齣3GPP格式電影欣賞，一路順住睇都幾靚，但FastForward就會出現幾秒跳格，然而整體都唔錯。</p><p>攤開變DV單手取景易</p><p>如果嫌N92只有200萬像素唔夠N73、N93咁堅，又唔係諾記力谷嗰隻卡爾蔡司鏡，倒不如轉個角度睇！呢款DV造型值得一讚，因為2.8"芒用作ViewFinder，已經夠用有餘，甚至專業DV機亦只係講緊2.5"，加埋達1,670萬種顏色顯示，邊忽拍得唔清可以一眼望得出。另外要提係揸上手扮DV嘅感覺都唔錯，食指控制變焦，拇指負責拍攝錄影，比較麻煩係選擇白平衡或者相片Size嗰陣，需要動用十字掣嚟搞，唔多方便。</p><p>港版N93VS歐版N92</p><p>PROFILE</p><p>制式：WCDMA/GSM三頻<br> 體積：107.4×58.2×24.8mm<br> 重量：191g<br> 屏幕：1,670萬色TFT芒<br> 通話時間：240分鐘<br> 備用時間：336小時<br> 主要功能：DVB-H數碼電視技術、2.8"闊屏幕、200萬像素相機、視像通話、WiFi、Symbian系統、支援最高2GBminiSD卡<br> 查詢：樂進（23806098）</p><p>同場加映：大食8GB版好</p><p>除咗N92，上星期仲多隻NSeries水貨，原來佢係N91嘅8GB版本。嘩！容量多咗一倍，用嚟收藏靚歌梗係正啦，趁電視台、電台啱啱頒發咗乜乜金曲大獎，不如試吓將所有得獎名曲一齊收錄晒落手機，抄完都仲有位剩，計我話，8GB咁多仲可以成個節目掟落去睇㖭！</p></body></html>