<html><header><meta charset="utf-8"><title>隔牆有耳：搶包失威　搶鏡得米 - 李八方</title></header><body><h1>隔牆有耳：搶包失威　搶鏡得米 - 李八方</h1><p>昨凌晨喺長洲搶包山比賽嘅21歲女將鄭麗莎Lisa極速掃包，總共擸咗53個9分包、幾個3分同1分包，雖然三甲不入，但都唔比其他筋肉男輸蝕，喺12個選手中攞第六名；由於佢係唯一女將，加上眼仔睩睩唇厚厚，戴埋耳環同着緊身小背心上陣，成為全場焦點，成個盜墓者羅拉咁款，賽前賽後都被大量鏡頭瞄準，搶鏡方面輕易摘冠，冇人夠佢揮。</p><p>比賽輸在唔夠貪</p><p>Lisa話搶包山秘訣得一個字：「貪」，因為個個包都計分，唔夠人搶最矜貴嘅9分包，3分包都應該照擸，佢比賽時就係衰唔夠貪心，只掛住攞9分包，如果有理冇理狂掃3分包，應該可以有高啲名次，佢話下年會捲土重來，誓要做第一個「女包山王」。<br> 講「掃包」眉飛色舞，Lisa「盜包」手風就認真唔多順嘞，佢靜靜雞同八方講，前晚比賽後，諗住攞番啲平安膠包，送畀親朋戚友留念啦，點知大會工作人員眼利昅到，要佢「嘔」番啲包出嚟，小妮子唔係幾忿氣，「要交番啲包出嚟，真係有啲掃興﹗」<br> 八方見Lisa身形高䠷、骨骼精奇，原來佢9年前12歲就參加社區中心舉辦嘅攀爬班，自此瘋狂愛上呢種挑戰自己極限、意志力同體能嘅運動，𠵱家每星期練四至五次，每次三小時，準時過食藥，先至鍛煉出一身好武功。佢仲係06年世界盃運動攀登女子速度賽冠軍，「其實一般女仔參加搶包山好輸蝕，我勝在有九年攀爬經驗，先至冇咁蝕底。」</p><p>要做全職運動員</p><p>喺長洲比賽完，Lisa急急腳離開，原來佢噚日朝早要考試，佢喺柴灣專業教育學院讀有關體育嘅高級文憑，仲有一個月就畢業，由於要抽時間刨書，所以搶包山前都冇乜時間練習。Lisa好老實講，自己細個時無心向學，會考成績麻麻，「喺正統教育下唔能夠帶來成功感」，於是只顧住玩。不過，人大咗，成日要出外比賽，就知道讀好書、學好英文好重要，理想係成為一位全職攀爬運動員，代表香港到世界各地出賽，佢下個月就會去蘭州參加攀岩速度賽。咪睇Lisa四肢發達，頭腦都唔簡單，佢仲好貪靚，閒時鍾意同朋友行街買衫，「自己其實鍾意sporty嘅打扮，但都鍾意着裙。」好動又識打扮，呢類女仔都相當有市場，不過佢已經名花有主，各位死咗條心啦！</p></body></html>