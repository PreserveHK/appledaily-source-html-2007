<html><header><meta charset="utf-8"><title>中港連線：阿爺快出招股民好收手</title></header><body><h1>中港連線：阿爺快出招股民好收手</h1><p>內地噚日公佈8月通脹高達6.5%，高過市場預期，咁搞法，央行遲早出手，上海股市因而急插241點，拖累埋港股跌47點。<br> 大陸網友牛歌王子亦諗，內地會加息，「通脹高過預期咁多，嚟緊幾日，中央可能再度加息，股市進入調整期，都只怕係時間問題。」<br> 上海股市插水二百幾點，適逢又係9月11日，內地網民更將跌市同911扯上關係，遊客1危言聳聽話：「美國911喺中國再現，好恐怖呀！」股市大航海更誇張：「今日嘅911，成為中國股民殉難日。」<br> 香港網友方面，蘇察哈爾燦話：「大陸消費物價指數又創新高，睇怕阿爺會再出撒手鐧。」Siupak好同意：「連央行行長周小川，都走出嚟話憂慮內地通脹，表明今年好可能再加幾次息。」正牌比利時九叔話：「宏調快到，見好就收，如果唔知悔改，好快衰喺阿爺嘅手！」<br> 但Wing100000wing就質疑，「呢年幾，阿爺大大話話出咗十幾次手，個市邊次會有反應，仍然係咁升。」自游神插口：「阿爺一味靠嚇，但冇人驚過。」睇嚟，阿爺唔落重藥，冇人識驚。<br>  http://www18.discuss.com.hk/viewthread.php?tid=5268768&amp;highlight=%A7%BB%BD%D5 </p><p>報料站</p><p>歡迎提供網上財經趣聞，資料一經採用，酬100元。<br> 請附姓名、電話及電郵地址，交business@appledaily.com</p></body></html>