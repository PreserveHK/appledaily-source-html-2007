<html><header><meta charset="utf-8"><title>數碼達人：SONY反擊戰<br>α700鬥晒靚芒</title></header><body><h1>數碼達人：SONY反擊戰<br>α700鬥晒靚芒</h1><p>SONY自從將KonicaMinolta收歸私有後，就只推出過一部α100。不過由於同末代7D大致相同，無論對Minolta同SONYFans來講，都非話題作，更遑論攝影發燒友，所以巿場反應真係麻麻。今次新機α700推出，SONY相當重視，專程走到淺水灣舉行記者會，而筆者問過試用人士反應良好，而且不得不大讚個3吋芒：「真係好靚！」<br>記者：許福合<br>攝影：陳盛臣</p><p>非一般防塵</p><p>單鏡反光相機採用CMOS已經係大勢所趨，繼NikonD3同D300之後，SONY新機α700亦採用CMOS作感光元件，屬1,224萬像素ExmorCMOS。佢本身具備防塵塗層，與一般相機使用的超音波系統不同，主要減低導致積塵嘅靜電及震動系統，兩者孰優要長期測試先有結果。α700採用強化Bionz影像處理器，主要為提高RAW拍攝及降低效率，不過筆者試拍時，發覺即使用上千二萬JPG模式時，代表儲存中的紅燈起碼閃爍3-4秒以上，存速一般；而事實上當要連拍時，雖然快門拍攝速度唔錯，不過儲存方面明顯追唔上，連拍7、8張開始就會出現停頓，原因可能係Buffer唔夠或記憶卡慢所致（筆者已經使用CF快卡SanDiskUltraII）。</p><p>非一般防震</p><p>Canon同Nikon都係採用鏡頭防震，而SONYα700就屬於機身防震系統，仲畀咗個名叫SuperSteadyShot，機身上可見到有獨立防震開關，機身防震優點係即使配上任何α鏡頭，亦能夠應用上防震系統，專業級攝影師會覺得因應鏡頭類型而配上防震效果會比較好，不過對一般用家當然係有好過無喇！機身上另一焦點係採用3吋92.1萬像素XtraFineLCD闊屏幕，可以話係超高質素，顏色同可視角度都好高，連暗位Details亦分明，加上有反光塗層，戶外拍攝亦好清晰，有機會試機必定要留意！</p><p>Fans意見</p><p>《蘋果》攝影師阿強，玩Minolta年資達18年，佢試玩α700後指出，目錄設定用咗SONY新設計，亦用上更多顏色顯示相機狀態。此外，佢覺得數量少嘅連拍速度唔錯，但大量連拍就受制於Buffer及記憶卡速度，表現一般。「α700同7D比較起來，最明顯的改進唔係功能，而係個芒真係好靚，同7D個芒真係天同地比，解像度同顏色都差好遠！」</p><p>Profile</p><p>感光元件：1,224萬像素CMOS<br> 記憶卡：CFTypeI/II及MS（MSDuo/Pro）（雙卡槽）<br> 影像格式：JPEG、RAW<br> 焦長轉換率：1.5X<br> ISO：100-3200（Hi6400）<br> 快門：1/8,000-30秒<br> 連拍：每秒5張1,240萬像素相片<br> 屏幕：3吋<br> 介面：USB、HDMI<br> 電源：鋰電池<br> 體積：141.7×104.8×79.7mm<br> 重量：690g（淨機身）<br> 查詢：SONY（23452966）</p></body></html>