<html><header><meta charset="utf-8"><title>焗爐ByeBye　我會做好個蛋糕！</title></header><body><h1>焗爐ByeBye　我會做好個蛋糕！</h1><p>Honey就快生日，好想親手做個生日蛋糕畀個驚喜佢，不過屋企又冇焗爐，點算好呢？其實邊個話做蛋糕一定要用焗爐㗎，只要有個雪櫃，加埋落足心機同時間，一樣可以整到個靚蛋糕，肯定佢未食都已經甜晒啦﹗<br>記者：趙珮倩<br>攝影：伍慶泉</p><p>示範：MarcoBistro餅房主管Ben<br> （吳松街分店23752352）</p><p>紅豆蛋白低脂餅
</p><p>需時：31/2小時<br> 價錢：$30/個<br> <br> 材料：魚膠粉15克、低脂牛奶200毫升、蛋白4隻、砂糖60克、紅豆（已煲熟）100克、6平方吋正方形朱古力海綿蛋糕1片、熱水45毫升、鮮雜果適量</p><p>做法：魚膠粉拌入熱水，以微波爐高溫加熱約20秒成魚膠水，倒入已煮滾的牛奶，備用；蛋白打至5成企身，下糖拌勻，再打至完全企身，下紅豆拌勻，然後加入牛奶快速拌勻。將此紅豆蛋白漿慢慢倒入金字塔形餅模，冷藏大約2至3小時；待成形後，放在海綿蛋糕上，以鮮雜果伴碟即可。<br> <br> 貼士：雪完個餅之後，用熱水稍為坐熱餅模，較易將凍餅倒出。</p><p>免焗好拍檔──魚膠粉</p><p>做凍餅或糕點，經常要用魚膠粉以做到凝固的效果。不過要注意魚膠粉的份量，太少會做到個餅水汪汪，太多又實得滯，唔軟熟就唔好食。所以，千萬別在這小小的細節上掉以輕心！<br> 另外，魚膠粉不能直接加入材料中，要先以熱水溶開，比例為1份對3份熱水。如今有微波爐更加方便，省卻時間和工夫，而效果更理想。至於已溶開的魚膠水，在拌入某些材料之前，應先拌入少量該材料以降溫，然後才一併倒入材料之中，則會凝固得更好。</p><p>流沙栗子餅</p><p>需時：3小時<br> 價錢：$50/個<br> <br> 材料：牛奶300毫升、白朱古力50克、即食栗子茸275克、淡忌廉370毫升、純朱古力350克、冧酒5毫升、魚膠粉10克、熱水30毫升、7毫米厚海綿蛋糕3片、鮮果適量<br> <br> 做法：栗子茸方粒：煮熱125毫升牛奶，離火，拌入白朱古力，以湯匙壓勻25克栗子茸，下冧酒拌勻，倒入暖的白朱古力奶，拌勻後冷藏至冰硬，取出切成1.5立方厘米的正方形粒，冷藏備用。<br> <br> 慕絲：淡忌廉打至7成企身，備用；純朱古力隔熱水坐溶，倒入175毫升微熱牛奶，拌勻放涼備用；用湯匙壓勻剩餘的250克栗子茸，分次加入淡忌廉拌勻，然後慢慢拌入純朱古力奶中成慕絲。<br> <br> 完成：魚膠粉以熱水溶開，用微波爐高溫加熱約20秒，加入少量慕絲拌勻魚膠水，然後一併倒回慕絲中輕輕拌勻。海綿蛋糕放於圓形模中，倒入慕絲至半滿，放一粒栗子茸方粒，再倒入慕絲至9成滿，冷藏2小時。最後放上鮮果如火龍果肉和士多啤梨點綴。<br> <br> 貼士：放上栗子茸方粒後，須倒入慕絲至完全覆蓋，否則做不到「流沙」效果。</p><p>菠蘿吉士薄荷朱古力餅</p><p>需時：3至4小時<br> 價錢：$40/個<br> <br> 材料：牛奶10毫升、吉士粉20克、鮮菠蘿汁100毫升、淡忌廉850毫升、砂糖30克、蛋黃2隻、薄荷葉碎15克、薄荷酒25克、純朱古力500克、魚膠粉15克、熱水45毫升、7毫米厚海綿蛋糕1片、鮮果適量<br> <br> 做法：菠蘿吉士餡料：牛奶加入吉士粉略為拌勻，加入鮮菠蘿汁/100毫升淡忌廉/砂糖拌勻，下蛋黃，器皿坐於暖水中打拂至稠身，注入小型玻璃器皿中，冷藏30分鐘。<br> <br> 薄荷朱古力忌廉：薄荷葉碎浸於薄荷酒中拌勻，然後隔去薄荷葉碎備用。煮溶純朱古力，拌入薄荷酒/250毫升暖的淡忌廉，放涼至室溫成朱古力漿。餘下500毫升的淡忌廉打至企身，倒進朱古力漿成朱古力忌廉；魚膠粉拌勻熱水，加入朱古力忌廉內。<br> <br> 完成：將餅模放在鋪了焗爐紙的盤上，放入海綿蛋糕，中間放菠蘿吉士餡料，注入忌廉漿至滿，冷藏2至3小時，最後以生果鋪面點綴。<br> <br> 貼士：攪拌菠蘿吉士忌廉時不能坐太熱的水，否則會變質。</p><p>益力多芒果芝士餅</p><p>需時：41/2小時<br> 價錢：$55/個<br> <br> 材料：蛋黃3隻、砂糖100克、水25毫升、忌廉芝士200克、芒果茸175克、原味乳酪40毫升、益力多2支、淡忌廉500毫升、魚膠粉10克、熱水30毫升、7毫米厚海綿蛋糕1片、芒果1個（切片作點綴）<br> <br> 做法：芒果漿：蛋黃打至企身備用；將砂糖與水混合，放入微波爐以高溫加熱至透明糖漿狀，拌入蛋黃中，再徐徐拌入忌廉芝士，下芒果茸/原味乳酪/益力多拌勻，倒入已打起的淡忌廉中拌勻。<br> <br> 完成：魚膠粉拌勻熱水，放入微波爐高溫加熱約20秒成魚膠水備用。先將少量芒果漿拌勻魚膠水，再一併倒回漿料中，放不銹鋼盤中，冷藏4小時。取出時，先放海綿蛋糕上面，反倒出即成芒果芝士餅，再飾以芒果片。</p><p>食譜參考：《免焗蛋糕Cook得起》蔡國洪著（嘉出版）</p></body></html>