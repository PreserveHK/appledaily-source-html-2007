<html><header><meta charset="utf-8"><title>父親胞弟出庭力指<br>徐步高勤奮當差只為人工高</title></header><body><h1>父親胞弟出庭力指<br>徐步高勤奮當差只為人工高</h1><p>【本報訊】尖沙嘴槍擊案中關鍵人物徐步高，其父親及胞弟昨日首度出庭作證，公開徐步高鮮為人知的一面。胞弟眼中的徐步高當差只為人工高、福利好，並非抱有崇高使命感，對於同袍梁成恩被殺，亦反應冷淡。反而與兒子關係疏離的徐父，奮力維護兒子無暴力傾向，自小已渴望成為警察。記者：蔡曉楓</p><p>與徐步高樣貌甚為相似的胞弟徐步雲（33歲），昨出庭作供時首次觀看徐的家庭影帶，確認影帶中人就是徐步高。他與徐步高一同生活至結婚前，認為他性格正面，富上進心。<br> 徐步雲又指：「哥哥都有可能去吓深圳嘅娛樂場所，間中打吓麻雀。」至於在其床邊發現寫滿人生哲理的紙條，他解釋：「佢好鍾意睇書時，抄下啲金句，無乜特別意思。」</p><p>對梁成恩被殺冇反應</p><p>徐步雲眼中的哥哥並非相當緊張自己的前途，「佢一日做兩份工，做過好多份工，主要係睇人工，做警察因為人工高，冇話維持治安嘅諗法，純粹當一份職業……對槍械都冇特別興趣」。而01年3月，他曾與哥哥談及梁成恩（24歲）被槍擊事件，「『你小心啲喎，咁嘅事都有』，哥哥當時表現平靜，冇乜反應。」<br> 徐父指徐步高自小已相當獨立，他與妻子張維美終日為口奔馳，徐肩負照顧胞弟的責任，兒子在他心目中是「非常好，冇擔心過佢，好慳，生活要求好低……堅持自己嘅睇法」。至96年徐父與妻子離婚，兒子歸咎於他，97年結婚時也沒有通知徐父出席婚宴，兩人近年也甚少見面。</p><p>父：未見過佢用左手</p><p>雖然父子關係一般，徐父仍相當維護兒子：「報紙寫佢用左手，我死都講右手。我本身係讀書人，由細揸住佢隻手寫字，未見過佢用左手。」徐指兒子沒有暴力傾向，小時遭人掌摑欺負也不還手，生怕為父母添麻煩。<br> 徐父估計兒子威猛才被人喚作「老虎狗」，「阿高中學畢業做過外滙經紀，跟住去歐洲流浪，之後就做警察，佢好細個應該都鍾意做，佢小學時係少年警訊……佢守邊境時，試過自己一個捉兩個偷渡客。」<br> 徐父認為，兒子相當英俊，「應該搵到個條件更好嘅，覺得佢妻子唔配」，他又指徐用作購買居屋的50多萬元資金，來自替他收租的租金及其積蓄。</p></body></html>