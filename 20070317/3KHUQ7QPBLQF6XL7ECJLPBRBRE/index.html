<html><header><meta charset="utf-8"><title>醋好勁　調味增色消滯</title></header><body><h1>醋好勁　調味增色消滯</h1><p>Honey成日叫人咪呷醋啦，佢有所不知，其實呷醋好有益，能增加食慾及幫助消化，而且以醋煮餸好處多多，調味、增色、增香，用來醃肉，可令肉質軟化；用來蘸東西吃，又可消膩解腥……所以，大家不妨繼續呷多啲醋！<br>記者：趙珮倩<br>攝影：林栢鈞</p><p>示範：<br> 逸東軒總廚蕭筱軒（a）<br> 逸東咖啡閣資深助理總廚李栢強（b）<br> （27821818）</p><p>左宗棠雞（a）</p><p>需時：15分鐘<br> 價錢：$38/2人<br> <br> 材料：走地雞1/2隻（切件，或用鮮雞）、紅椒/青椒各1/2個（切粒）、鎮江醋/雞湯各2湯匙、辣椒醬1茶匙、辣椒粉/蠔油各1/2茶匙、糖1/3茶匙、薑2片、葱2條&#13;</p><p>做法：<br> 1.先將雞件走油，瀝油備用；爆香薑/葱，下紅、青椒，灒雞湯，雞回鑊，加入辣椒醬/辣椒粉/蠔油/糖，煮至收汁</p><p>2.最後下鎮江醋兜勻即可。<br> </p><p>鎮江醋</p><p>知多啲：鎮江醋味道芳香，酸而不澀。既可用於調味需要突出酸甜味和鮮色的菜式，例如鎮江骨；又可配合薑絲，蘸吃江浙菜式如大閘蟹、小籠包等。</p><p>甜醋豬腳薑（a）</p><p>需時：4小時（不計熬醋時間）<br> 價錢：$35/3人<br> <br> 材料：豬腳2斤、子薑1斤、黑醋3湯碗、白醋1湯碗、鹽1/2茶匙、片糖11/2斤、雞蛋2隻<br> <br> 做法：先將黑醋/白醋混合，加入鹽/片糖煮溶，熬至少1至3日或以上；豬腳下白鑊炒去羶味，然後烚熟，連同子薑放入已熬好的醋汁浸4小時或以上，時間越長越入味；最後烚熟雞蛋，下醋浸入味即可。<br> <br> 貼士：雞蛋烚熟後，吃前才浸醋大約2小時，避免蛋白變得太硬。豬腳的膠質會令醋汁濃稠，所以不斷翻煮也不易改變醋的味道。</p><p>黑醋　白醋</p><p>知多啲：白醋味道清香酸甜，為醋之中味道最酸的；黑醋味較濃郁，色澤豐潤。白醋宜炮製醒胃菜式或醃漬食物，黑醋則適合燜煮調味。</p><p>蟹肉牛油果伴油醋（b）</p><p>需時：1小時<br> 價錢：$30/２人<br> <br> 材料：蟹肉20克、牛油果1/2個、牛油果醬1/2匙、忌廉35毫升、鹽/胡椒粉/檸檬汁各少許、沙律菜適量、蘆笋4條、橄欖油3茶匙、意大利醋1茶匙<br> <br> 做法：先將忌廉打起，加入牛油果/牛油果醬拌勻，下鹽/胡椒粉調味；蟹肉蒸熟，落少許檸檬汁，然後混合牛油果忌廉，冷凍約30分鐘。之後以沙律菜/蘆笋伴碟，蘸橄欖油/意大利醋享用。</p><p>意大利醋</p><p>知多啲：意大利醋酸中帶微辣，多用於伴吃生的食物，配沙律或濃味的食物如鵝肝亦相當出色，也可混合橄欖油，蘸麵包或芝士品嚐。</p><p>鮮三文魚紅酒醋沙律（b）</p><p>需時：5分鐘<br> 價錢：$50/２人<br> <br> 材料：新鮮三文魚6至8片、菠菜/苦白菜各適量、橙2個，紅莓2粒、橙汁1/2茶匙、芥辣1/3茶匙、鹽/胡椒粉/橙皮碎各少許、紅酒醋1茶匙、橄欖油3茶匙<br> <br> 做法：將三文魚/菠菜/苦白菜/橙肉/紅莓拌勻成沙律；橙汁/芥辣/鹽/胡椒粉/橙皮碎攪勻淋上沙律，吃時蘸上紅酒醋/橄欖油即可。<br> <br> 貼士：煙三文魚會影響醋味，所以宜配新鮮三文魚；此外，嗜辣的朋友，可以薑汁代替橙汁混入沙律。</p><p>紅酒醋</p><p>知多啲：紅酒醋果香洋溢，酸中帶甜。多用於沙律或醃肉，能使肉質柔軟鮮嫩。</p><p>低溫略煮最理想</p><p>醋含有豐富的胺基酸、礦物質、酵素、醋酸活菌等天然營養成份，能增加食慾及幫助消化。據《本草綱目》記載，醋更具消痛腫、生津及解毒等功效，十分有益。<br> 而且醋也是煮食好幫手，例如煲排骨湯，如加入少量的醋，有助於骨頭中的鈣質釋出，讓我們飲湯時更容易吸收鈣質。不過以醋烹調，不宜以高溫煮得過久，因醋的酸度會因高溫而失去平衡，而烹調過久亦會令醋香揮發，所以最好是低溫略煮，甚至是煮好菜才灒醋。&#13;</p></body></html>