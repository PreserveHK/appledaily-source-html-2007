<html><header><meta charset="utf-8"><title>PREVIEWS電話：<br>9.4mm薄WALKMAN明媾女人</title></header><body><h1>PREVIEWS電話：<br>9.4mm薄WALKMAN明媾女人</h1><p>昨日同大家講過索愛會宣布07年首兩季全新Product，嘩，當中有主打Cyber-shot影相、聽歌WALKMAN系列，最勁係只有9.4mm厚度嘅W880i，呢次擺明以型、靚、輕便為前提，好啱女仔口味。<br>記者：陳國輝<br>攝影：陳偉強</p><p>W880i薄得嚟唔易拗柴</p><p>最怕的骰嘅手機用料脆弱，一坐就爆芒，甚至斷成兩截，因貪靚變成得不償失，WALKMAN系列從未偷薄，但今年就唔同，W880i走中庸之道，9.4mm未算全球最薄（外國網站公布SAMSUNG出咗5.9mm手機），拎起手好舒服，不銹鋼機身仲有冷冰冰又堅硬嘅感覺，就算女仔攝褲袋聽歌，一樣咁Easy！<br> 可惜發布會人多混亂，「輪籌」拍攝已要等一粒鐘，靚女Model執包袱離開仍未有機會試玩；唯一知道W880i配置WALKMAN鍵及M2記憶卡，5方向掣播放功能，可拍200萬像素靚相。</p><p>PROFILE</p><p>WCDMA及GSM三頻、不銹鋼機殼、200萬像素相機、M2記憶卡、18小時音樂播放、A2DP技術<br> 顏色：鋼銀、魅影黑<br> 推出日期：第一季</p><p>K810i影完相自動修正</p><p>除咗WALKMAN系列，當然唔少得Cyber-shot，K810i屬K800i進化版，相機仍繼續為320萬像素，微距、閃燈、時間掣已分布於Keypad最左嗰排，方便橫度揸機影相；至於分唇上最大突破，官方提到K810i內置Photofix技術，意思係話手機識得自己幫影出嚟較暗嘅相進行自動調光，以達到最佳效果咁解。</p><p>PROFILE</p><p>WCDMA及GSM三頻、320萬像素相機、Photofix、Xenon閃燈<br> 顏色：深藍、金<br> 推出日期：第二季</p><p>K550i靚相極速送Blog</p><p>呢款機與K810i同為Cyber-shot系列，但配備次一級嘅200萬像素相機，並僅採用LED攝影燈，若然對影相要求唔高，係值得考慮。提到兩者最大分別，就係前者兼容3G/2G兩種制式，而K550i則支援GSM四頻，雖然用唔到VideoCall視像電話，但內置EDGE技術，只要喺影完相之後㩒個掣，就可以直接將照片傳送到PhotoBlog，即時向海外朋友分享，非常容易。</p><p>PROFILE</p><p>GSM四頻、200萬像素相機、進階Led攝影燈、M2記憶卡<br> 顏色：烏黑、珍珠白<br> 推出日期：第一季</p><p>同場加映：輕便自在聽FM</p><p>配置最基本嘅30萬像素相機，另提供FM響鬧收音機。<br> 顏色：冰點白、海洋藍<br> 推出日期：第二季</p><p>只要喺5方向鍵上面㩒個掣，就可以打開FM功能。<br> 顏色：夜明黑<br> 推出日期：第二季</p><p>SonyEricsson全球同步發布</p></body></html>