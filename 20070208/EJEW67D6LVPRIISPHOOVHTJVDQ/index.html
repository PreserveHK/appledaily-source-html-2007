<html><header><meta charset="utf-8"><title>轆-Book：先進過LandRover15年<br>超罕70's軍車踩入港</title></header><body><h1>轆-Book：先進過LandRover15年<br>超罕70's軍車踩入港</h1><p>「OverOver，探子滙報，發現一架超罕有德軍軍車，特徵：車身非常新淨，除車尾雷達裝置外，其餘配件均非常齊備！據電腦資料顯示，此車型號為福士LltisVW183，屬冷戰時期東、西德對壘時的後備軍車，從未踏足過中國同香港，今次之所以在本港出現，全因有買家早前由比利時軍部訂購回港，經過翻新後得以重見天日！暫時報告到此，有更進一步資料再作滙報……Over！」<br>記者：車圓圓<br>攝影：陳陶鈞<br>Model：Ryan<br>鳴謝：S&amp;pAUTOLTD.（23926348）</p><p>連贏兩屆越野賽冠軍</p><p>經過一輪搜尋，終於俾我發現，原來呢架罕見軍車係由一名軍事發燒友擁有，同時又俾我搵到幫架軍車做翻新嘅四驅店老闆馬大立，大好機會梗係要捉住佢問個夠本。唔講唔知，原來呢架車大有來頭！「呢架軍車係我喺比利時搵返嚟，係早前軍部啱啱退役嘅限量型號，因為佢係屬於後備車，所以買返嚟時Conditions好好，我都只係噴過吓油，拆啲零件出嚟Check吓，成個翻新過程都只係用咗三個半月時間。佢喺七、八十年代第一、二屆巴黎達喀爾越野賽連贏兩年冠軍，鍊贏晒LandRover、LandCruiser同RangeRover，佢個越野性能仲強過LandRover同Benz架G-Wagen。」</p><p>劃時代設計操控似SUV</p><p>一向都話歐洲佬造車有一手，淨係睇呢部軍車機件構造就可見一斑。眼前呢部軍車雖然已經有28歲，但睇佢個引擎鋪排同構造，完全估唔到七十年代居然已經可以做到同今時今日高性能車一樣嘅效果，「佢個引擎、波箱同差速係連成一體，今時今日嘅SUV、高性能越野車、跑車好似掃把佬、Lancer都係用同一個設計，七十年代已經識得用呢個設計，佢個驅動系統同AudiQuattro好相似，佢比G-Class、LandRover先進15年，可想而知係幾咁厲害！另外佢係用四輪獨立避震，前後有差速鎖，就算得一個轆貼地都一樣可以行，佢最好係行電子線，可以將馬力流失嘅情形減到最低，加上佢重心低，行石屎馬路操控性一啲都唔似吉普，簡直好似一架SUV！」馬大立盛讚。</p><p>VolkswagenLltisVW183Spec</p><p>年份：1979年<br> 容積：1,700c.c.柴油Turbo<br> 馬力：95匹<br> 傳動：5前速手波</p><p>睇埋其他超罕珍藏<br>40's軍用美國吉普</p><p>1942年美國吉普車WillysMBJeep，2,200c.c.容積，屬Willys-Overland車廠與美國軍方於40年代簽訂製造車款。</p><p>第七代民用吉普</p><p>1982年CJ7，容積4,200c.c.，屬於民用第七代軍車，當年全線CJ系備受歡迎，直至1986年開始停產。</p><p>世界最強BB爬山車</p><p>1959年HAFLINGER，由生產平治G-Class的UNIMOG生產，容積600c.c.，堪稱全世界最強的BB爬山王。</p><p>限量林寶四驅</p><p>1990年林寶堅尼LM002四驅車，5.2V12引擎，當年全球限量生產301架，全港得呢架，車尾採用OpenDeck設計。</p><p>話你知：福士、波子攜手創吉普</p><p>1934年希特拉上台後，向德國福士汽車要求生產一部低價、最高速不少於100km/h、能坐4個人、百公里油耗少於7升、重量少於950公斤的「大眾車」（即福士車），更指明福士要請一向擅長設計小型車的保時捷來負責，結果生產了首架甲蟲車。1938年，在甲蟲車基礎上研製出特別輕的2WD「Buggy」叫「Kuebelwagen」（VWTYPE82），淨重668公斤，再經改良後在非洲戰場上表現勇猛，後於二次世界大戰共生產52,000架，比美國的Willys面世得更早。<br> 網址：www.4wdco.com</p></body></html>