<html><header><meta charset="utf-8"><title>宏調唔慌耐　到時又癲過<br>蘋果視窗：大陸炒股好過做經理</title></header><body><h1>宏調唔慌耐　到時又癲過<br>蘋果視窗：大陸炒股好過做經理</h1><p>大陸股民嘅瘋狂程度，香港散戶真係望塵莫及，喺《香港討論區》有網友話近期內地流行一句口頭禪──炒股好過做經理！仲話炒股好易賺錢，打一世工都未必搵得到，反映內地人鍾意炒股多過打工。即使返到公司，打工仔都淨係掛住股市嘅最新動向，萬一跌市，就會冇晒心機做嘢。</p><p>全民投入搵快錢</p><p>網友chiling2都同意上述嘅講法，但就認為現時大陸股民已經相當克制，炒風應該冇之前咁熾熱，「過去一個月，中央就係見到民眾咁瘋狂炒股，咪出聲要嚴打囉。A股已經跌唔少，佢哋賺少好多嘞。」<br> 不過，唔少網友都相信，宏調措施唔會維持好耐，完咗之後A股自然會健康上升，到時炒股就賺唔少，分分鐘係好過做經理。COCO67笑言：「宏調過後，都幾眼紅大陸人炒A股，事關單日波幅好大，日日有幾毫至幾蚊上落，實賺唔少。」ITAA-Calc就忠告：「希望佢哋做好風險管理，唔好炒得咁熱，否則阿爺又會再出手干預。」<br> 自1月初開始，中央不斷出口術，加上落實各項冷卻過熱股市嘅措施，包括呼籲投資者要提高風險意識、嚴禁借錢炒股，同要求證券行清理唔合規格嘅賬戶，而且全國人大副委員長成思危仲警告：「上海證券交易所嘅上市企業當中，七成可能會令投資者蝕錢。」內地股市隨即爆發小股災，一月尾滬深300指數更勁跌逾6%，為05年成立以來嘅最大單日跌幅。</p></body></html>