<html><header><meta charset="utf-8"><title>有新嘢：Nikon新DC認人最叻</title></header><body><h1>有新嘢：Nikon新DC認人最叻</h1><p>繼幾間大廠都公布咗新一季新機之後，最新又點少得Nikon，佢仲一口氣推出8部新機，由較高階P5000到用AA電芯就玩得嘅L12都有，特別之處係部部都配備有人臉對焦系統，再非貴價機專有功能！<br>記者：許福合</p><p>P5000千萬像素</p><p>作為Nikon旗艦級Prosumer相機，P5000當然具備有1,000萬像素CCD，能夠支援3:2及16:9拍攝，並且係手動同自動模式兼備，對高階攝影發燒友，喺DSLR機以外，會係一個唔錯選擇。而機頂熱靴可外置閃燈，並可以用到i-TTL功能，令到效果唔會比單鏡機輸蝕。P5000未擁有大炮式鏡頭，所以光學變焦只具備3.5倍（相當於36-126mm），雖然比常見3倍多些少，但分別不大，用家可能更着眼於P5000可使用外置鏡頭，能加裝廣角或遠攝鏡，適合唔同環境下使用，若再配合光學防震同人臉辨識功能，拍攝應該相當好用。至於ISO最高就有2000，不過特別模式可推高至ISO3200，但像素要降到500萬像素，用落就唔係咁方便。</p><p>規格：1,000萬像素CCD、3.5光學變焦、2.5"LCD、SD卡</p><p>S50c3吋芒配WiFi</p><p>另一部比較特別係S50c，屬於卡片型機種，只有22mm薄身，夠晒流線型同好揸手，機身因為用上潛望式鏡頭，所以提供3倍光學變焦同時，鏡頭都唔使伸出伸入，加快咗開機同操作速度，而且同樣使用光學防震系統，與一般使用電子式防震有高下之分。反轉機身，見到嘅3"芒更係搶眼，一班人圍埋睇相都可以睇得清楚。S50c特別之處係具備WiFi功能，可以無線將拍得相片傳送回電腦或打印機，連讀卡器都可以慳番。</p><p>規格：710萬像素CCD、3光學變焦、3"LCD、SD卡</p><p>其他新機<br><br>S500輕巧為主</p><p>S500機身以輕巧為主，特點係具備ISO2000、光學防震及人臉對焦。<br> <br> 規格：710萬像素CCD、3光學變焦、2.5"LCD、SD卡</p><p>L12入門防震</p><p>L12係入門級機種，但已備有防震同臉孔辨識，並且用2粒AA電芯就足夠。<br> <br> 規格：710萬像素CCD、3光學變焦、2.5"LCD、SD卡、AA電芯×2</p></body></html>