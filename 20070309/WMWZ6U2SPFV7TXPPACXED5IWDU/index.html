<html><header><meta charset="utf-8"><title>校長何須寫論文 - 左丁山</title></header><body><h1>校長何須寫論文 - 左丁山</h1><p>教授C「競選」城市大學校長，俾城大某些人點名批評話佢嘅學術唔及格，過去五年未有出過一篇paper。正是人怕出名豬怕肥，一聲話可能做校長，立即俾人篤背脊，學府中人其實亦有唔少心胸狹窄者、眼紅者，讀得書多唔一定係完全公正嘅。<br> 大學管理階層，屬全職工作，一話做到校長、院長，邊度仲有時間去教書、做研究吖。教授C做科大商學院院長好幾年，成績相當唔錯，佢有時間去寫學術論文，做嚴肅研究先至奇。又例如港大高級副校長王于漸教授，係著名經濟學家，佢過去五年又出過乜嘢學術論文呀？大家上網查吓就知，唔通又因為咁，要批評王于漸冇資格做港大副校長？<br> 八間大學之中，只有中大嘅院長（Dean）唔係委任兼全職制，既要做院長，又要教書與寫論文，有時兩頭唔到岸，所以現在中大想話效法其他大學，將院長變成委任兼全職制，等院長專心管理行政，鞭策院內教授嘅研究，此議已在教務委員會（Senate，成員係教員）得到壓倒性票數通過，只待校董會拍板。呢日碰到中大教授S，問佢點樣睇近日學院事件，S教授話：「科大C教授好有領導才能，至於佢有冇出paper，唔重要啦，佢早已有學術界聲譽地位，呢幾年轉做院長，管行政，你點期望佢有時間去研究呀！中大啲學院院長係應該改為全職制，與其他大學看齊嘅。」</p><p>有資格做院長嘅，最好係已經成咗名，有聲譽嘅教授，年紀在五十或五十歲出頭，唔需要再喺研究方面打拼嘅出名教授，一任院長做五年、再五年，啱啱好退休。倫敦商學院（LondonBusinessSchool）請美國人LauraTyson（曾任克林頓總統顧問）做院長，你估LBS想要Tyson出論文，為LBS增光咩，只係想泰臣女士幫LBS擴大人脈網，爭取捐款，增加曝光率以及全職管理之嘛，一類學者如佛利民、GaryBecker或諾貝爾獎得主等，只鍾意一生研究，唔鍾意管理，邊間大學請佢哋做院長、校長，佢哋一定唔應承。</p></body></html>