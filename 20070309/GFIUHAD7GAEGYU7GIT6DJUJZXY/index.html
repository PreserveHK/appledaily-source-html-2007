<html><header><meta charset="utf-8"><title>中環在線　查懋成：搞海上海洋公園 - 李華華</title></header><body><h1>中環在線　查懋成：搞海上海洋公園 - 李華華</h1><p>香港嘅優美海景世界聞名，最適合搞水上活動，仲可以順手帶旺埋旅遊業──呢個建議唔係華華諗，其實係香港興業董事總經理查懋成諗㗎。<br> 噚日集團喺中環同傳媒飯局，查生爆料，話當年政府呼籲商界提交振興旅遊嘅建議，佢哋咪搵專人做份報告交畀政府囉，可惜最後石沉大海，完全冇回音。<br> 查生指香港擁有海港優勢，內地可以競爭嘅省市唔多，應該加以發揮，但一直冇好好利用。好似講到明同海洋有關嘅海洋公園，竟然起喺山度，係咪叫「山洋公園」至啱，啲海豚要叫山豚至得呢？佢批評咁樣成本貴之餘，再擴充都唔易，唔明點解唔起響海邊？咁咪仲切合公園主題。<br> 佢話個海洋公園若果起喺海邊，只要用薄薄一塊玻璃，就可以分隔到公園同海洋，係咪好正呢？而且仲可以大搞如賽艇等水上活動，甚至搵埋滑浪風帆金牌得主風之后李麗珊嚟教，夠晒號召力。<br> 當然，𠵱家海洋公園畀主席盛智文搞到有聲有色，查生當然唔建議執咗佢，但認為喺海邊起多個都無妨，或者可以畀埋海洋公園經營㖭。</p><p>彈中環行人天橋殺風景<br></p><p>講開海港，查生又指住中環海旁新建而仲未啓用，連接中環碼頭同地鐵站嘅行人天橋，猛話設計好差，係幾十年前嘅風格，同周圍唔夾，影維港相時會影晒條橋，認真大殺風景。<br> 講開影相，原來查懋成係攝影發燒友，集團近兩年嘅月曆，好多相都係佢嘅大作，佢最近就返咗內地阿爾金山影藏羚羊，嗰陣時氣溫得零下28度，空氣又稀薄，若果唔係發燒友，身嬌肉貴嘅查生又點肯咁辛苦呢？<br> LiWaWa@AppleDaily.com</p></body></html>