<html><header><meta charset="utf-8"><title>變形金剛日本惡搞<br>環球片場：柯柏文跟星矢疾走　氣咳</title></header><body><h1>變形金剛日本惡搞<br>環球片場：柯柏文跟星矢疾走　氣咳</h1><p>真人版科幻片《變形金剛》（Transformers）全球大受歡迎，畀到阿Net同唔少kidult一個美好回憶。查實喺80年代中至90年代初，除咗《變形金剛》外，日本動畫《聖鬥士星矢》都好受當時嘅𡃁仔歡迎，阿Net就喺YouTube見到有網友將兩部作品crossover，將星矢變成博派柯柏文，仲製作得好有水準㖭。</p><p>美女變鬍鬚機械人</p><p>呢段《變》嘅另類宣傳片，用咗《聖鬥士星矢》當年嘅開場片段同歌曲，最令人驚訝係每個場面嘅分鏡同情節，都跟到一模一樣。原裝版一開始見到星矢同紫龍等人疾走，而《變》版就改為柯柏文、大黃蜂等博派機械人奔走，但由於機械人太大嚿，走起上嚟始終冇咁輕盈。<br> 兩套卡通片最精采嘅係佢哋嘅變身過程，《變》版當然有顧及到，不過阿Net始終係懷舊一族，總覺得喺2D製作下嘅變身過程，比𠵱家上映嘅電影版更有feel。最可惜嘅係，《星矢》畢竟有美女雅典娜出場，《變》版就無奈只有個鬍鬚嘅機械人亮相。<br> 版主：阿Net<br> 本欄逢周一至五刊出<br> <br> 《聖鬥士星矢》片頭<br> 網址： http://www.youtube.com/watch?v=VYojl0fbovI <br> <br> crossover版<br> 網址： http://www.youtube.com/watch?v=X73DyNDN7qM </p></body></html>