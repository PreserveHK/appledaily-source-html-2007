<html><header><meta charset="utf-8"><title>中環在線：大陸地產商怕記者 - 李華華</title></header><body><h1>中環在線：大陸地產商怕記者 - 李華華</h1><p>上個禮拜，睇到香港首富指住記者話：「儍嘅！」呢個經典場面，感觸最大嘅，華華相信一定唔係各位記者嘅父母親（雖然仔女俾人指住話儍），而係大陸嘅地產商。喺香港，地產商惡晒；但喺大陸，地產商最怕就係記者。唔信？以下有兩個真人真事，唔到你唔信。</p><p>【事件一】碧桂園（2007）能夠喺香港畢菲特李兆基嘅「實聽升的名單」裏面佔一席位，當然受散戶追捧，話說碧桂園主席楊國強同四叔都係順德人，華華當然要問吓楊主席一場嚟到香港，有冇拜會吓四叔啦。</p><p>Dum地走人</p><p>楊主席支吾以對話冇。一場落到嚟都唔探吓人？唔係啩！可能楊主席經唔起華華嘅苦苦癡纏，居然「Dum地」！冇錯，係好似細路仔扭計咁「Dum地」！華華嗰一刻唔識反應，正猶豫好唔好攞袋入面包朱古力𠱁番佢嘅時候，楊主席就閃咗。<br> 華華睇得出，楊主席真係一個好有真性情嘅人，淨係睇佢成日叫記者感受吓佢嘅感受，就已經知道啦。<br> 仲有，喺噚日嘅業績記者會上面，華華發現碧桂園賣樓毛利率有四成咁多，平均地價成本只係每平方米200元人民幣，平到不得了，所以好奇問佢點解可以買到咁平嘅地，點知楊主席可能敏感得滯，一輪嘴講咗一抽嘢……（下刪一千字），大致上係話公司以正當合法途徑買地，犯法會槍斃云云，搞到全場爆笑。</p><p>【事件二】萬科雖然喺大陸上市，但每年都會落嚟香港見吓記者，講吓公司業績，噚日萬科董事長王石又落嚟香港，佢一見到華華就呻：「大陸傳媒話我講泡沫會喺兩年後爆破──我冇講過，我從來冇講過個泡沫會兩年後爆。」<br> 聽到華華一頭霧水，原來6月中王董出席一個活動時，同記者講：「內地房價漲得過快、升幅過大，已經出現泡沫，泡沫早晚都會破裂。」點知《上海證券報》喺19號嘅報道引述王石講：「內地樓市泡沫破裂只是時間問題，也許是兩三年，也許用不着那麼長時間。」再經其他傳媒轉述，就出現咗「王石：房產泡沫兩三年結束」之類標題。</p><p>以訛傳訛王石遭殃</p><p>王石見到啲報道，即刻喺佢個人網誌《王石的博客》上，以《阿貓阿狗賺錢的時代》為題，寫話：「我從未有過『房產泡沫也許兩三年就結束了』的言論。」仲引述自己當時答：「房地產當然有泡沬，當房地產價格上升速度，長期快過居民收入的增長速度時，泡沫就產生了。」又話自己唔係算命先生，無法預測後市。<br> 佢噚日再重申，內地樓價係有啲泡沫，股市亦偏高，包括萬科股價都係，但泡沫幾時爆唔知，家吓可以做嘅，係將樓宇質素做好，最重要係，佢一定唔會做提高樓價嘅帶領者喎。<br> LiWaWa@AppleDaily.com</p></body></html>