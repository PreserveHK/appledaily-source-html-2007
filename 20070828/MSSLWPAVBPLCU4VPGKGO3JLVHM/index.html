<html><header><meta charset="utf-8"><title>求驗客手記：雷霆傷兵LAGALAXY - 求驗客</title></header><body><h1>求驗客手記：雷霆傷兵LAGALAXY - 求驗客</h1><p>我求大俠幾時都話，美職聯係一個毫無廉恥嘅聯賽，你哋睇吓佢哋嘅賽制，直頭同NBA冇分別！美職聯不設降班制，啲球隊就算輸晒都冇事，好似洛杉磯銀河啱啱又作客輸0:3畀科羅拉多急流，原因係咩呀？之唔係留力打周三對帕丘卡場北美超級盃決賽囉！</p><p>不設降班　銀河5連敗</p><p>講番銀河周日聯賽對急流場波，佢哋收起咗碧咸、當路雲同沙維亞等共8名正選球員，唔怪得賽前有外圍佬同求大俠講，叫我攞晒成副身家買急流呢個讓平/半嘅上盤，點知半場已經贏3:0即刻收錢。<br> 洛杉磯銀河唔經唔覺聯賽已經連輸5場，鬼咩，我話美職聯似NBA一啲都冇錯，因為銀河近5場敗仗入面就有4場要作客，跟住又連續打番兩場主場咁，十足NBA賽制一樣。銀河家陣咁多傷兵，好多因為養緊傷都冇隨隊周圍飛，迫住用嚟用去都係嗰啲人腳，唔怪得作客成日連敗㗎喎！</p><p>眾主將留力爭超級盃</p><p>聽講銀河教練耶洛普聞到魷魚香，周三場北美超級盃決賽有咩差池，相信都係咁大。所以耶洛普落晒「柯打」，話之你碧咸、當路雲、沙維亞全部有微傷，統統都要落場搏埋先，就睇吓呢3位「雷霆傷兵」可唔可以打救到呢位教頭喇。所以話，銀河為咗攞走北美超級盃，真係可以連聯賽都唔爭㗎。<br> 呢邊耶洛普帥位有危機，嗰邊即刻傳出前德國國家隊教頭奇連士文有機會成為銀河新教練。原因有可能係銀河高層覺得，以耶洛普之流根本駕馭唔到碧咸呢啲大牌球星，處理唔到壓力大嘅問題。奇連士文話晒有地位，佢做球員時代邊個唔識「金色轟炸機」吖，加上奇連士文𠵱家住喺洛杉磯，佢教銀河一啲都唔奇。</p></body></html>