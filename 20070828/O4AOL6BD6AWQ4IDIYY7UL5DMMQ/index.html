<html><header><meta charset="utf-8"><title>Car通：Supra周身芒囂上囂<br>寸味×5</title></header><body><h1>Car通：Supra周身芒囂上囂<br>寸味×5</h1><p>請想像這情景：一個繁忙嘅下午，喺路窄車多嘅銅鑼灣，一部型爆黑色戰車Supra，喺大巴小巴之間穿插，改裝過嘅車身，更大更霸道，引擎嘈到坼天，仲唔成街人望到眼定定？你可能會話：唓！行幾步咪又塞死晒！係，不過塞車佢一樣搶到收視，吸引到全街視線。睇乜？睇戲囉！5個芒，車內車外一齊播！<br><br>記者：黎頌詩　攝影：譚盈傑<br>Model:Michele<br></p><p>車內車外齊齊睇</p><p>車外兩側玻璃×2</p><p>雖然畫面唔多大，不過玩寸玩創意已經攞晒分。</p><p>乘客位前×2</p><p>兩個芒同一畫面唔多實際，老闆話貪夠型喎。</p><p>司機位旁×1</p><p>輕觸式主屏幕掌控全車系統，篤幾下就得。</p><p>改裝玩浮誇</p><p>自從90年代末豐田決定停產Supra，呢款曾叱咤一時嘅經典GT戰車，從此成為傳說。但擁躉們對Supra嘅熱情始終不減，甚至出盡法寶去增強佢嘅戰鬥力，所以一直都係熱門嘅改裝車種。唔少人用戰神、惡魔嚟形容Supra，係出名嘅甩尾王，本來就惡死難搞，要駕馭佢，十足挑戰性，迷得Supra，都肯定係追求辣味霸氣嘅車迷，所以大部份針對Supra嘅改裝，都着力催谷霸氣，一味浮誇。<br> 不過今次，改裝商出人意表，喺外觀上相對忍手，反而集中火力打造內櫳，將戰車變埋視聽影院，堅持嘅係睇到你目定口呆嘅浮誇風格，仲曾經喺早一個改裝車嘅鬥大聲比賽中攞埋獎。究竟有幾誇？打開尾廂睇睇先啦！&#13;</p><p>嘈到爆玻璃</p><p>一打開尾廂，實在忍唔住要嘩嘩聲，原裝Supra嘅後排座位無影無蹤，騰出嚟嘅空間連尾廂都俾一套誇都暈嘅音響系統所霸佔。左右4個巨型重低音，中間一排透明視窗，有屏幕，有啲只係展示喇叭線。一啓動，藍光閃動，幾個重低音隨住強勁嘅輸出彈跳，唔單止炸得勁，仲夠晒氣氛，點可以忍得住唔炸住機嚟飆車？如果炸到行，直頭百分百震撼，老闆話試過連玻璃都震爆！因為咁，試過參加鬥大聲比賽時，改裝上刻意將音量調低，結果以些微之差屈居亞軍。<br> 聽覺效果夠晒爆炸性，視覺效果亦一樣誇，一車五芒夠唔夠激？司機位旁嘅乘客位一人享兩個芒都未算寸，最揚都係車側玻璃上嗰兩個，一於玩公開任睇唔嬲，擺明寸通街！不個五芒都接駁同一系統，唔可以各自為政，司機話晒事。</p><p>街頭霸王好得戚</p><p>相比起內櫳嘅囂，外觀改裝相對「低調」。所謂低調，只係無要你目定口呆，佢有如街頭霸王嘅賣相，都絕對有本事令街頭收視率高企。黑色車身加大大個拉花，好有街頭味，全身霸氣包圍令車身闊度大增，又惡又霸道，喺馬路上肯定人人忌三分。<br> 不過咁，當你同佢喺鬧市穿插，嗰種虛榮，就乜都值番。雖然話衝兩嘢就要窒住，高性能好多時無用武之地，不過一邊揸車，一邊炸行機，再一邊睇住路人甲乙丙嗰種「嘩，仲有無誇啲？」嘅表情，真係可以幾得戚！</p><p>改裝部份同你計<br>立體音響系統</p><p>音響主體$7,800<br> 喇叭全套$19,300<br> 全車重低音$17,573.4<br> 4頻道及2頻道擴音機$21,928.8<br> 電容器$3,900<br> 接線$4,216<br> 合計：$74,718.2</p><p>外觀</p><p>全車包圍$60,000<br> 頭冚$7,200<br> GARSONZUENGLEINDR302胎軨一套$58,660<br> PILOTSPORTCUP輪胎一套$11,000<br> Intercooler$10,500<br> 冷卻器$3,500<br> 抽氣系統$4,800<br> Bride跑車座椅$12,000<br> Turbo及冷卻劑軟管$3,100<br> 合計：$170,760<br> ＊未包約數萬改裝費，實際視乎改裝要求。</p><p>1995ToyotaSupraTwinTurbo規格</p><p>引擎：2,997c.c.<br> 馬力：280ps/5,600rpm<br> 扭力：46.0kgm/3,600rpm<br> 傳動：6前速手波<br> 查詢：EncrustCustoms（28382666）</p></body></html>