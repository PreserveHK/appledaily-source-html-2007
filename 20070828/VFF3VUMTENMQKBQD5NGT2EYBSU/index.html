<html><header><meta charset="utf-8"><title>中環在線：中石化高層最多老虎 - 李華華</title></header><body><h1>中環在線：中石化高層最多老虎 - 李華華</h1><p>陳同海出事後，空降司令蘇樹林唔經唔覺已做咗中石化（386）大股東、中石化集團總經理兩個幾月，噚日第一次嚟香港主持業績記者會。佢臨危受命首要任務係穩定局面，𠵱家提前做到，所以今次同埋總裁王天普、財務總監載厚良齊齊出去路演。傳媒問佢陳同海現況，佢就點都唔肯透露半點風聲。<br> 不過，講到今次路演陣容，蘇樹林就話，同王天普同係1962年嘅老虎，一個上半年出生，一個下半年出世，咁啱佢一直喺中石油搞上游業務，王總裁就專長下游業務；至於細一年嘅載財神就肖兔，佢哋嘅生肖可以反映中石化作風，即係既具開拓精神又小心慬慎喎。咁都得？<br> 曾經喺中石油做咗23年嘅蘇樹林話，06年9月19號被調去遼寧做省委同組織部長時，冇諗過有重返石油業嘅一日，所以乜嘢資料都冇帶就上飛機，估唔到9個月後又被調返北京，仲做埋中石化老頂。家吓諗番轉頭，佢話：「喺中石油嘅時間，係個人重要嘅成長期，尤其喺大慶學曉咗做人處事，喺遼寧就學識咗人事組織，擴闊咗視野，對一生走好下半段路好重要。」蘇總呢番話，似退休前臨別贈言多過新官上任演詞噃！</p><p>王天普醒目仔</p><p>噚日，華華仲見到6月時，因為唔知點回應陳同海問題而面黑黑嘅王天普，佢噚日神情已經輕鬆咗好多，仲整咗個總結發言，話蘇樹林上任後唔單止好快進入角色，仲指點大家點樣安全生產，提出揚長補短策略。嗱，舊嘅唔好提、新嘅捧多啲，呢啲就係職場醒目仔嘞！</p></body></html>