<html><header><meta charset="utf-8"><title>基仔攬Mandy跳到出水</title></header><body><h1>基仔攬Mandy跳到出水</h1><p>古巨基近日忙於為下月舉行的個唱排舞，他特地找來陳柏霖模特兒女友Mandy任嘉賓，與他表演一段音樂劇。基仔與Mandy日前首次見面便要貼身跳舞，Mandy對基仔的第一個印象就是手汗多，但原來兩人可謂同病相憐，基仔說：「終於搵到個人同我一樣咁多手汗，我同Mandy練習時特別跣手，簡直滴得出水。」
</p><p>日練十小時</p><p>原來Mandy自小學芭蕾舞，所以跳舞姿勢很優美，問基仔擁抱靚女有沒有觸電？他笑說：「佢個樣的確好sweet，佢係混血兒，做我女主角好配合到魔幻主題。」基仔每天緊密排練個唱，幾乎日日跳足十小時，他說：「今次個唱同上次好唔同，我想有多啲新嘢畀觀眾睇，所以要努力練習。」<br> 撰文：丁寧</p></body></html>