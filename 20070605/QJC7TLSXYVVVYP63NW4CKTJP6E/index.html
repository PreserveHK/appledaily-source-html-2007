<html><header><meta charset="utf-8"><title>新機地：Wii手掣刀仔捅怪<br>手感真到嚇親</title></header><body><h1>新機地：Wii手掣刀仔捅怪<br>手感真到嚇親</h1><p>喺森林之中，當然會遇到各式各樣危險，正在森林執行任務嘅Leon，就遇上幾種異形怪物，張牙舞爪逼近，正在危急之際，惟有拿起武器反擊，不過今次Leon依賴嘅唔係各式武器槍械，而係Wii手掣！新推出嘅《BioHazard4~WiiEdition》，火力來源就係體感Wii手掣，Leon將會有另一番體驗！<br>記者：許福合<br>攝影：何家亮<br>鳴謝：S-3Toys（23741611）<br>地址：旺角廣華街10號地下</p><p>刀仔殺敵起勢Fing</p><p>Capcom早前就公佈咗會喺Wii推出多款新作，當中《BioHazard4~WiiEdition》其實就係《BioHazard4》，曾經喺GC、PS2同PC上出過；整體故事發展大致相同，不過因為Wii體感操作，機迷大多會當佢係新Game咁玩，事關使用Wii體感操作，即使玩過其他版本，仍有極高新鮮感！Wii版操作，主要喺遇到不同環境，以搖動WiiRemote以產生唔同效果；例如Leon最基本武器小刀，一刀在手搖動手掣就會作出攻擊，手掣嘅重量加埋「手Fing刀動」同步率高，好多Gamer試過都話超真手感；值得一提係「小刀狀態」下，如果附近有敵人，Leon會直接衝前攻擊，相信係考慮到Wii特性。若果換成揸槍，搖動手掣即代表上彈，並且可用WiiRemote瞄準怪物射擊，Capcom呢次真係可以話將Wii手掣玩到盡！</p><p>轉又搖開門兼逃走</p><p>除咗基本操作改變，Capcom亦因應Wii版而於遊戲操作有唔少改動，部份情節改成需要玩家以Wii手掣操作進行，如Leon要加速逃走，就換成搖動手掣，又或基本開門動作，會改成轉動Wii手掣等，這些改動都替原作加入新玩法，並唔係搬字過紙咁簡單。而怪物AI，仍然非常高，有思考能力，又會使用各式武器陷阱，加埋Wii版操作令人更投入，臨場感十足，更容易感受到《BioHazard》嗰種恐怖！
</p><p>Profile</p><p>機種：Wii<br> 類型：冒險動作<br> 開發：Capcom<br> 價錢：$298<br> i-Gamer（27253338）<br> 深水埗福華街福仁商場地下G16/20</p></body></html>