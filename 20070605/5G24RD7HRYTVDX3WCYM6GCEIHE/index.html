<html><header><meta charset="utf-8"><title>食知味：自助餐回本攻略<br>Balik煙三文魚必食</title></header><body><h1>食知味：自助餐回本攻略<br>Balik煙三文魚必食</h1><p>每逢食自助餐，總是抱着不可蝕底的心態，在幾個鐘頭內食得最多，一定要捧住個肚走！其實要食得精明兼回到本，唔係要不停食食食，最緊要識得揀嚟食，揀之前起晒食材底子，邊種最矜貴，邊種係獨家引入！經過連日追訪，發現麗嘉酒店Buffet居然任食世界最貴的煙三文魚，食一碟已經回晒本！<br><br>記者：黃錫蓮<br>攝影：林栢鈞、陳盛臣<br>模特兒：李肇臻、Christy、Jeffery、K.K.@TheGroup</p><p>回本No.1<br>食全球最貴煙三文魚<br></p><p>食麗嘉酒店自助餐可以最快回本，因為供應任食的Balik煙三文魚，酒店都幾落本。呢種三文魚是世界最貴的貨色，1條約500g重的魚柳索價$1,000，比一般煙三文魚貴4倍。最矜貴嘅係用魚柳做，而且全部厚切，要知道一條魚只有兩條魚柳，而且一定要用果木煙熏，所以入口比一般三文魚清新及滑身好多，更成為俄羅斯沙皇時代王室貴族的專有食品，喺酒店單叫1碟8片都要$300，食多片已回本。<br> </p><p>回本食法攻略</p><p>海鮮自助晚餐收費：成人$368、小童$218。以一個4人家庭來計算，加埋加一服務後，埋單為$1,287。　　</p><p>記者評語</p><p>讚：<br> ．燈光柔和，服務員親切有善，令人有家的感覺，食得自然開心啦！<br> <br> ．食物好食到冇得彈，海鮮鮮味十足，Balik三文魚質素亦屬世界級，入口鬆軟，不可錯過。<br> <br> 彈：<br> ．枱與枱之間距離較窄，坐得較逼，略嫌少了空間感。</p><p>麗嘉酒店TheCafe</p><p>（28776666）<br> 地址：中環干諾道中3號</p><p>回本No.2<br>超貴魚子醬飲名牌香檳</p><p>除食嘢之外，歎杯紅酒香檳亦是食自助餐的回本方法之一。去萬豪酒店食SundayBrunch，一定要歎吓Piper-Heidsieck法國香檳，個個都知呢個牌子非常出名，不過最回本係因為可以無限添飲，呢款香檳於法國著名釀酒區Reims釀製，泡沫幼細夠滑口，仲有陣果香及Nuts的香味，較易令人接受，街價約$650支，單叫1杯都要$135㗎！仲有不可不試嘅Oscietra魚子醬，一睇顏色夠通透，250g已索價$2,500，所以點都要試吓！
</p><p>回本食法攻略</p><p>SundayBrunch收費：成人$528、小童$298。以一個4人家庭計算，連加一服務，埋單為$1,817</p><p>記者評語</p><p>讚：<br> ．煎鵝肝配法式麵包的鵝肝可口入味，令人胃口大增。<br> ．龍蝦沙律賣相吸引，兩者味道配合得天衣無縫。<br> <br> 彈：<br> ．有機沙律吃下去較亁身，味道非人人可接受。</p><p>香港JW萬豪酒店「酒廊」</p><p>（28413836）<br> 地址：金鐘太古廣場第1期</p><p>回本No.3<br>加$1添食Rougie鵝肝&#13;</p><p>一入場即免費享用一客香煎法國Rougie鵝肝，要知道呢個係法國鵝肝的頂級品牌，最筍係每加1客只需加$1，次數不限。此外，其中的香草龍蝦仔及白酒忌廉藍青口都要一試，因夠新鮮，全部細細隻，攞多幾轉都唔怕滯。酒店逢星期一舉行女人之夜，首50名女士收費每位$108。</p><p>任食鵝肝海鮮自助晚餐收費</p><p>星期一至五：成人$168小童$108<br> 星期六及日：成人$188小童$108<br> 地址：灣仔謝斐道238號1樓世紀咖啡閣<br> 查詢：25988888內線6350</p></body></html>