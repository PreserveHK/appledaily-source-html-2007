<html><header><meta charset="utf-8"><title>讀法文催眠　聽莫札特耍樂<br>暴發子淇谷B女做神童</title></header><body><h1>讀法文催眠　聽莫札特耍樂<br>暴發子淇谷B女做神童</h1><p>千億新抱徐子淇昨日產後首次公開露面，以一身強勁行頭為老公旗下旅行社主持開幕禮，大賣廣告。行頭與身材同樣暴發的幸福少奶奶徐子淇，揚言少理減肥，實行愛女大過天，全力投身湊女事業，並透露以法文及莫札特音樂催谷囡囡做資優兒童。</p><p>千億新抱徐子淇今年7月為恒基太子爺李家誠誕下寶貝女李晞彤（Leanna）後，一直深居簡出。昨日恒基旗下的美麗華旅遊沙田旗艦店開幕，由於事先聲明老闆李家誠和徐子淇會親自主禮，吸引近百傳媒採訪，大批到賀花籃及圍觀市民塞滿整條通道。</p><p>唔餵人奶<br>「因為我食緊哮喘藥」</p><p>原定2時舉行的儀式，李家誠和徐子淇遲了45分鐘才到達，大會更為他們鎖𨋢一小時，連帶剪綵儀式也拖到3時才舉行。李家誠夫婦恩愛手拖手現身，但兩人手上都沒戴結婚戒指，雖然身後只有一個保鑣，但有約10名工作人員組成人鏈保護他們入場。產後首次公開露面的徐子淇明顯未成功收身，手腳仍然圓潤，雖然不時用長髮遮住面頰，但仍露出雙下巴。<br> 模特兒出身的徐子淇昨日影相也十分識做，主動挽住老公李家誠的手，記者要求訪問時，她則先望一望老公，得到對方眼神默許，才說：「我都有啲嘢想講，參加旅遊就要參加美麗華旅運呀！」令記者為之失笑，賣完廣告，問他倆有否落手落腳湊囡囡如餵奶及換片？李家誠說：「有，好早就識。」徐子淇即講笑說：「係呀，我日日返恒基，佢就返屋企湊女。」<br> 之後徐子淇又透露沒餵人奶，她說：「因為我自己食緊哮喘藥，餵人奶唔係咁好。BB好大嚿喇，成13磅，其實我唔使點減肥，日日抱住BB自動瘦，我𠵱家瘦咗50幾磅，生嗰時有190幾磅，𠵱家140幾磅，健康瘦就得，靚唔靚、瘦唔瘦都冇所謂，最緊要BB健康。」<br> 問徐子淇可是急於再生？她說：「開刀唔得咁快，順其自然啦。我都鍾意小朋友，Leanna都希望將來有細佬妹。」生兒育女辛苦，老公李家誠有否送上甚麼禮物？徐子淇甜笑說：「最大嘅禮物咪係送咗一個BB囉，冇一樣禮物夠一個開心家庭好。」<br> 問到徐子淇為何替囡囡取名晞彤？李家誠開口說：「因為有日出嘅意思，晞字係晨曦嘅意思，彤就係紅色。」徐子淇補充女兒英文名Leanna是她自己改，但沒有特別意思。徐子淇結婚時，老爺四叔李兆基送上千萬婚禮，問他今次有否大手筆開定一億戶口送給孫女？子淇說：「冇，細路仔唔使呢啲，最緊要係陪佢玩多啲，老爺有送衫仔、玩具。」她又直認現時全職湊仔，不會接工作，只學習做慈善。<br> 問徐子淇如何培育乖女做資優兒童？她說：「畀法文佢聽，不過佢一聽就瞓覺，所以都有畀莫札特佢聽，佢𠵱家識睇電視，同埋我畀個馬騮公仔佢玩。」B女會睇電視，又有否睇爺爺講股市？子淇笑說：「冇，佢睇卡通咋。」</p><p>50萬行頭<br>Bvlgari頸鏈配金勞</p><p>提到她雖然沒餵人奶，但上圍明顯升級，李家誠聞言即時望住老婆胸口，子淇說：「我人肥，所以身都肥。」再問到囡囡似誰？李家誠即說：「兩個都似，頭髮同輪廓似媽咪。」<br> 昨日徐子淇身穿VivienneWestwood上衣及黑裙，配以搶眼大碼Bvlgari頸鏈及勞力士金錶，行頭十足。出身小康之家的徐子淇，自去年底嫁給億萬富豪李兆基之子做千億新抱後，一年來行頭持續強勁，出入珠光寶氣，全身名牌，如LV、Cartier及Bvlgari等，昨日小小的旅行社開幕禮，也不忘以50萬行頭示人。<br> 李家誠夫婦短暫逗留20分鐘，便由兩輛保鑣車護送下離開，其後李家誠獨自在中環國金一期落車，相信是繼續上班，記者趨前拍照遭保安阻擋，一度發生推撞。之後徐子淇返回居住的四季酒店，近日甚少曝光的她下車時忘記護胸，差點走光。<br> 採訪：梁錦雯<br> 攝影：林德雄、娛樂突發組</p><p>大大件名牌裝身</p><p>全方位睇140磅靚媽</p><p>話你知：450萬發實宴明開鑼</p><p>徐子淇夫婦將於明日及後日一連兩晚，在四季酒店（圖）為愛女舉行「發實宴（八十日宴）」，兩晚共開80席宴請城中富豪及親友一睹小千金真面貌。據知徐子淇花盡心思籌備「發實宴」，並找來美國著名婚禮籌辦公司ColinCowie佈置場地及設計請帖。<br> 請帖封面用上180顆SWAROVSKI水晶製成，據知單是請帖費用便逾30萬元，連同酒席、場地佈置、保安費及客人禮物等雜費，「發實宴」花費約450萬，可謂極盡豪華。<br> 首日的「發實宴」是專為城中富豪而設，據悉李澤楷及鄭裕彤等已答允出席；至於第二晚則主要招待徐子淇和李家誠的舊同學和親戚。</p></body></html>