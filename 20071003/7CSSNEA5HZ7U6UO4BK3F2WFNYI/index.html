<html><header><meta charset="utf-8"><title>網友複製經典場面<br>卡通Rain正過真身</title></header><body><h1>網友複製經典場面<br>卡通Rain正過真身</h1><p>韓國歌手Rain喺亞洲有咁多fans，所以阿Deep經常都喺網站度見到佢啲靚相，又不時將啲相轉寄畀女性朋友睇。不過，最近佢留長咗頭髮，呢個騎呢新髮型真係唔敢恭維，fans都係情願睇番近日網上流傳嘅多張Rain可愛卡通照好過。</p><p>背景夠港Feel</p><p>阿Deep刮到由內地歌迷「bulily@CLOUDCHINA」設計嘅10幾張Rain經典場面卡通照，送畀本地fans網「笑雨型營」會員。卡通化咗嘅Rain比真人更加可愛，部份照片背景仲係同港人好有密切關係嘅廸士尼樂園、維港夜景等。Rain化身做「米奇Rain」，雖然造型同真人冇忽似，但見到佢嘅燦爛笑容，廸士尼不妨諗吓搵佢做代言人，力谷樂園入場人數。<br> Rain畀人最深刻印象，莫過於係佢嘅勁歌熱舞姿勢，所以落人造雨露點唱歌、戴黑超扮天使演出嘅卡通照都有齊晒。網友仲設計咗佢玩舞獅、扮聖誕老人、廚師嘅卡通照，絕對夠fans擺足一年當電子月曆。<br> 另外，Rain噚日以宣傳大使身份，到韓國大邱田徑大獎賽會場同六萬名觀眾見面，佢仲喺後台跟「欄王」劉翔拍照留念，兩位大人物梗係惺惺相惜啦！<br> <br> 網址： http://post.baidu.com/f?kz=268499592 <br>  http://post.baidu.com/f?kz=268530106 <br> <br> 版主：網盜王尊尼Deep<br> 本欄逢周一至五刊出</p></body></html>