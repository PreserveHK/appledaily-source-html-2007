<html><header><meta charset="utf-8"><title>唐寧幫道具兔覓新主愛心爆棚</title></header><body><h1>唐寧幫道具兔覓新主愛心爆棚</h1><p>唐寧早前演完舞台劇《爆谷殺人狂》後，難得有10多天的假期，她沒有選擇出埠度假休息，反而四出奔波，只為一隻兔仔尋找一主好人家。原來唐寧早前拍戲，有隻「賓尼兔」被當作道具，但拍完戲之後就無人理，最後她收留了被遺棄的小兔，經過多天的奔波，仍找不到兔仔安身之所。</p><p>唐寧很愛小動物，家中養了多隻狗，不能再收養早前拍戲後遭遺棄的「道具兔」，她說：「因為屋企養咗幾隻狗，唔可以將隻兔仔放喺屋企養，唔係一定會變做點心，𠵱家暫時放喺朋友間舖度寄居，我試過去愛護動物協會，點知嗰度𠵱家都有50幾隻兔仔等人收養，已經迫爆廠，隻兔仔係垂耳好似賓尼兔嗰種款，其實好可愛，估唔到搵人收養都咁難，啲人養動物之前真係要諗清楚，唔好貪得意就買，玩完一輪之後就唔要，佢哋都有生命，搞到愛護動物協會都冇晒位。」</p><p>拍戲整死蜥蜴</p><p>動物經常在電影中出現，唐寧表示絕對不會將自己的寵物借出來拍戲，她說：「我之前有部戲都有隻蜥蜴，間公司一次過買咗三隻，諗住可以輪流代替咁用，我原先諗住拍完戲就收養佢哋，但到最後全部都死晒。」</p><p>發夢被人追殺</p><p>此外，她表示雖然完成舞台劇演出，但至今對一切仍念念不忘，還受到角色的感染，有一段時間夜晚睡覺會發噩夢，夢見被人追殺，唐寧說：「我已經上咗癮，今次真係好難得經驗，做舞台劇要識得執生、唔可以NG講錯對白，試過有場戲我唔小心打爛咗隻杯，一地都係玻璃碎，但我要赤腳跳舞，當時個心好亂，但成班對手都好幫我，即刻執生加對白叫我着番對鞋，做到好似劇情要打爛隻杯咁，令我學到好多嘢，好想有機會再做。」<br> 採訪：魯萍　攝影：陳偉權<br> 服裝：Treshei、SistyrMoon<br> 髮型：JamesofLobby</p></body></html>