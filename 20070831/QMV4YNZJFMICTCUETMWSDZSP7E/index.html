<html><header><meta charset="utf-8"><title>數碼達人：翠兒阿寶　搶手機</title></header><body><h1>數碼達人：翠兒阿寶　搶手機</h1><p>一向有推出廸士尼角色特別版手機嘅Dmobo，最近又有新手機推出，今次就改為推出華納陣營的翠兒版手機LT1。同以往一樣，手機內外都以翠兒為主題作包裝，最特別係機身有18K鍍金外殼，再加上一個手機搖動閃燈功能，限量發售1,000套，特別罕有，難怪翠兒阿寶都搶住要。<br>記者：許福合<br>攝影：陳陶鈞<br></p><p>邊度都有翠兒</p><p>呢部翠兒手機LT1，論功能雖然唔算頂級最強，不過都算滿足到一般用家，好似有130萬像素鏡頭、MP4播片、MicroSD插卡等等，講真，淨係賣周身翠兒已經夠晒號召力。筆者最欣賞機背翠兒插畫，拎住講電話都可以畀其他人睇到，令人流晒口水！而機身內亦係翠兒世界，無論開機關機都會播放一段翠兒動畫，真係幾搞鬼過癮；再加埋大量翠兒Wallpaper，可以日日換畫，翠兒Fans肯定開心死！</p><p>限量1,000套</p><p>雖然主要係賣樣，但LT1都有唔少好玩功能，最好玩當然係搖動閃燈，只要將手揮動，機側閃燈就會自動偵測擺動速度，出現預先輸入的閃燈字樣。至於顯示內容可以自己輸入如I囗U、HELP等，並且可以分別設定成唔同模式使用，例如開機、關機及通話中。LT1將會限量推出，雖然包裝就唔見有證書，不過機身印有編號，筆者手上一部就係0001/1000，可見限量只有1,000套，有興趣就要行快步！<br> </p><p>Profile</p><p>制式：GSM900/1800MHz<br> 通話時間：120-150分鐘<br> 待機時間：80-120小時<br> 屏幕：2.2吋26萬色<br> 鈴聲：64和弦、MP3、Midi、Wav<br> 記憶卡：MicroSD<br> 其他功能：手寫輸入、GPRS、MMS、電子書、遊戲、130萬像素鏡頭、3GP/MP3拍片<br> 體積：90×49×15mm<br> 重量：75g<br> 售價：$1,580（連翠兒公仔）<br> 查詢：Dmobo（31022868）</p></body></html>