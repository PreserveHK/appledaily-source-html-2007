<html><header><meta charset="utf-8"><title>囗過冷河囗灌滾水彈又爽<br>四式變麵</title></header><body><h1>囗過冷河囗灌滾水彈又爽<br>四式變麵</h1><p>即食麵之父安藤百福先生於1958年推出全球第一種即食麵ChickenRamen，被日本人評為「20世紀最偉大發明」。時至半個世紀後的今天，即食麵依然偉大，3分鐘食得，打救過無數忙到唔得閒食的香港人，更偉大的是，一個平平無奇的即食麵可以變出更好味的美食，而且唔同牌子的即食麵亦各有獨特之處，今日請到怪師傅為大家示範4款創新食法。<br>記者：趙珮倩<br>攝影：周旭文、林栢鈞<br>烹飪指導：怪師傅烹飪工作坊創辦人劉傑盛師傅（http://www.masterwhy.com）</p><p>炒麵彈牙秘訣</p><p>相信唔少朋友都鍾意「炒一丁」，通常我們都會先將麵放滾水中煮，但這樣只會使麵變腍，過冷河只是「補救」方法，令它避免過腍。原來最佳的做法是將麵放在筲箕中，不停灌滾水將麵淥至9成熟，然後即時蓋濕布焗約4至5分鐘，然後再炒來吃，這樣保證彈牙爽口。</p><p>怪師傅<br> 入廚年資：超過30年<br> 威水史：獲頒發全國認可（中式）麵點高級技師證書，擅長製作中式點心，創意無限千變萬化。</p><p>肉鬆福字粢飯</p><p>份量：3人<br> 0hr25min<br> 有邊個細個未試過生食福字麵？香口惹味脆卜卜，其味粉乃關鍵所在，撈埋肉鬆，味道勁夾，與軟綿糯米口感成強烈對比，有脆有趣！</p><p>材料</p><p>福字麵1/2個、糯米100克、橄欖油2茶匙、肉鬆適量、調味粉1包<br> <br> 用乜麵：<br> 福字上湯伊麵</p><p>做法</p><p>1.糯米加入2杯水蒸20分鐘至熟透，待凉備用。<br> <br> 2.福字麵壓碎，加入調味粉撈勻。<br> <br> 3.糯米飯與即食麵混合，加入4杯熱水及橄欖油拌勻。<br> <br> 4.將混好的麵飯糰鋪平放在保鮮紙上，然後撒上肉鬆，用力捲起，吃時切件上碟。</p><p>貼士</p><p>糯米飯加入水後會黐埋一團，故要加入少許橄欖油才易於攪拌。</p><p>辛辣雞絲冷麵</p><p>份量：1人<br> 0hr15min<br> <br> 麵質較粗韌有彈性，即使煮過時亦不會過腍，加上附有辛辣調味料，很適合做辛辣冷麵。</p><p>材料</p><p>韓國辛辣麵1個、雞扒1件、紅辣椒2隻、熟蒜1茶匙、日式燒汁2湯匙、辛辣調味粉1/2包<br> <br> 用乜麵：<br> 韓國辛辣麵&#13;</p><p>做法</p><p>1.辛辣麵以550毫升滾水煮分半鐘至8成熟，然後過冷河盛起瀝亁。<br> <br> 2.雞扒烚熟後切絲，混入冷麵中，下調味粉拌勻。<br> <br> 3.紅辣椒切粒，與熟蒜及日式燒汁拌勻，吃時淋上面即可。</p><p>貼士</p><p>以調味粉亁撈麵，味道會較鹹，宜逐少加入試味。</p><p>燒汁肥牛公仔麵卷</p><p>份量：2人<br> 0hr10min<br> <br> 雞蓉味粉味道偏濃，加上公仔麵本身蛋味較重，令煮出來的肥牛卷更惹味，色、香、味齊加分。</p><p>材料</p><p>公仔麵1個、肥牛150克、洋葱圈/生粉各適量、雞蓉味調味粉1包<br> <br> 用乜麵：<br> 雞蓉味公仔麵</p><p>做法</p><p>1.公仔麵以550毫升滾水煮2分半鐘，然後過冷河瀝亁。<br> <br> 2.肥牛肉捲上適量公仔麵，塗上少許生粉封口。調味粉加入1杯熱水攪勻備用。<br> <br> 3.燒熱鑊下肥牛卷煎至8成熟，倒入調味水，加蓋焗1分鐘至入味，最後放上洋葱圈點綴。&#13;</p><p>貼士</p><p>煎肥牛卷時要先煎封口位部份，避免散開。</p><p>芝士白汁吞拿魚焗一丁</p><p>份量：1人<br> 0hr20min<br> <br> 出前一丁麵質夠滑夠腍，爽口不黏牙，以白汁焗口感極佳。</p><p>材料</p><p>出前一丁1個、吞拿魚2湯匙、洋葱粒少許、生粉水/鹽各適量、鮮奶1/2杯、花奶2湯匙、卡夫芝士1塊、麻油少許<br> <br> 用乜麵：<br> 麻油味出前一丁</p><p>做法</p><p>1.出前一丁以550毫升滾水煮3分鐘，然後過冷河瀝亁。<br> <br> 2.洋葱粒起鑊炒至半熟，倒入1/2杯水、鮮奶、花奶及吞拿魚，加入生粉水煮至稠身，下鹽調味。<br> <br> 3.將白汁淋上麵條，鋪上芝士，放入已預熱焗爐，以220℃焗8至10分鐘，吃時加入麻油拌勻即可。<br> </p><p>貼士</p><p>白汁要煮至夠稠，否則汁液全滲漏至黐底，影響賣相。</p><p>５款新派即食麵韌力測試</p><p>即食麵款式越賣越多，行到大型超市的麵架，超過百幾款你揀，但十幾蚊包，又唔捨得亂買嚟試？即刻搜羅５款新派即食麵，跟足包裝指示煮埋，睇睇煮完煲水的清澈度（5分為最清），以及比試一下各麵條韌力有幾勁（各以10吋長麵條掛上小鈎作測試，10分為最高）。</p><p>豆乳即食麵$11（a）</p><p>麵條過腍，口感一般。</p><p>蒟蒻即食麵$14.5（a）</p><p>超煙韌勁有嚼感，賣點係只有60卡路里，健康之選。</p><p>北海道即食麵$12（a）</p><p>麵條煮完仍有少許油饐及鹼水味。</p><p>有機即食麵檸檬草味$6（b）</p><p>不經油炸，的確少了一份油膩感。</p><p>有機蕎麥即食麵$12.5（b）</p><p>蕎麥味幾特別，惟麵條短散易斷。</p><p>售賣點</p><p>（a）city'super（23758222）<br> <br> （b）MARKETPLACEbyJASONS（21174146）</p><p>買定料明日教整甜品<br><br>咖啡蛋白杏仁餅</p><p>凍蛋白70克、砂糖50克、糖粉90克、杏仁粉70克、即溶咖啡粉6克、蛋黃10克、全蛋30克、呍呢拿條1/8條、無鹽牛油125克、傳統牛油忌廉100克<br> </p><p>焗水果盤</p><p>砂糖77克、橙酒60克、士多啤梨6粒、蛋黃50克、呍呢拿條1/4條、奶125克、淡忌廉125克、意大利軟芝士50克、紅桑子/藍莓/橙柳/芒果片各適量</p><p>芒果乳酪慕絲杯</p><p>芒果肉粒1/2個、芒果果茸150克、魚膠片2.5克、砂糖20克、魚膠片2.5克、淡忌廉80克、乳酪30克</p></body></html>