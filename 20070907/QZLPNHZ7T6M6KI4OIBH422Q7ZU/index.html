<html><header><meta charset="utf-8"><title>數碼達人：捉臉相機進化版<br>側面快拍</title></header><body><h1>數碼達人：捉臉相機進化版<br>側面快拍</h1><p>近排好多新相機都以人臉對焦做賣點，而且仲陸續加入新功能，好似SONY就話只揀笑臉對焦，而富士新機FinePixF50fd就喺人臉對焦功能上更進一步。新系列即使唔係正面向正鏡頭，都仍然可以捕捉到人臉，而且像素更提升到1,200萬像素，對於喜好人像拍攝，又怕拎大機嘅人就啱晒！<br>記者：許福合<br>攝影：林栢鈞<br>Model：Mandy</p><p>45°最易影</p><p>富士新機F50fd面部對焦可以話係一個大改進，因為以往無論係Canon、Nikon等相機，其面部對焦系統基本上都係以眼鼻口作為辨認基礎，而F50fd當進行側面拍攝時，會少咗1至2點辨認點，不過仍無阻F50fd對面部的判斷。F50fd採用FaceDetection2.0，可以同時偵察最多10個面孔，測試時大約45度左右在辨識上最有效率，好快就可以喺屏幕上出現綠色框，代表F50fd已經認到樣！而根據官方公佈的資料，最大可拍攝角度為135度，筆者測試時感覺亦接近，當接近完全側面時，先至有失敗情況！</p><p>1,200萬像素勁Pro</p><p>以往「相機仔」在相片像素方面通常都會較單反落後，不過今時今日，呢方面的差距收窄咗唔少。好似Nikon即將於11月推出的旗艦級D3，與富士F50fd同樣都係1,200萬像素，雖然功能等級不同，不過對一般用家着眼於相片像素，亦應可以相當滿足。另外其鏡頭採用標準嘅3X光學變焦鏡，外形亦較以往富士細機流線型，即使富士Fans睇落亦有新鮮感！而機背2.7芒亦繼承富士相機傳統，質素相當唔錯，反應快，顏色銳利，再加上低雜訊，喺卡片相機之中質素算係頂級。</p><p>測試1,200萬像素</p><p>睇完測試相片，不得不讚SuperCCDHR功力！1,200萬像素解像度拍攝，放大張相嚟睇，可以見到模特兒眼睛仍然相當銳利清晰，配合最靚最滑的ISO100，日光下拍攝，可見到皮膚又白又滑！</p><p>CCD-Shift光學防震</p><p>防震系統亦係F50fd強項。首先佢利用SuperCCDHR低雜訊優點，ISO感光值可以提高至6400，不過就要付出降低像素的代價，例如ISO6400最高為300萬像素，而ISO3200亦只能達400萬像素。配合卡片機少見的CCD-Shift光學防震，F50fd在手持拍攝情況下，仍然可以保持相片清晰同穩定，拍攝夜景就會特別優勝！另外仲要一提，F50fd有齊全面拍攝功能，包括快門、光圈先決及手動拍攝模式，進階或新手玩家都適合使用。另外預設場景模式，亦比以往更多嘢玩，除了標準拍攝模式，更增加柔化同停止閃燈場景拍攝，呢種半手動玩法較為少見，個人就覺得相當唔錯，夠晒彈性！</p><p>Profile</p><p>解像度：1,200萬像素SuperCCDHR<br> 變焦：3倍光學<br> 屏幕：2.7吋<br> ISO：100/200/400/800/1600/3200（4MP）/6400（3MP）<br> 攝錄：640×480/25fps<br> 記憶卡：xD/SD<br> 電源：專用電源<br> 體積：92.5×59.2×22.9mm<br> 重量：155g<br> 查詢：富士（24088663）</p></body></html>