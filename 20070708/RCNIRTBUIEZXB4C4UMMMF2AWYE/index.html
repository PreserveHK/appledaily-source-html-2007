<html><header><meta charset="utf-8"><title>不羈Band友速成爸爸<br>家強單挑B仔夜夜抱不完</title></header><body><h1>不羈Band友速成爸爸<br>家強單挑B仔夜夜抱不完</h1><p>黃家強是Beyond中年紀最小的成員，又是家中孻仔，從來都是被寵的一個，任性爛玩，天空海闊四圍去，但自從小B仔Keiyo出世後，家強即時轉性，日日望住時間做人，24小時oncall，慰妻湊仔一腳踢。<br>看着4個月大的Keiyo，從前面穿5環、攬結他做rock友的家強，驟變「餵奶．換片．湊仔公」，過程極論盡又搞笑，認真風水輪流轉。「我有同BB換片㗎，後來唔掂，太大『劈』，好核突，想嘔！」、「一放BB落床瞓覺就醒，即刻抱佢起身再𠱁過，來回幾次又係咁，點呀？」儘管湊B治家令家強頭都大，但回報是家庭幸福，頭再大，都值得啦！　撰文：朱倬誼　攝影：陳慧安　場地：香辣屋</p><p>談湊仔<br>喜歡你，那雙眼動人，笑聲更迷人</p><p>講到湊仔，42歲的黃家強新手上場，雞手鴨腳，笑話特別多，但無論多論盡、幾麻煩都好，當看見4個月大的cutieB仔黃慶陽（Keiyo），一雙懂笑的眼睛在骨碌骨碌地轉，面上綻放天真無邪的可愛笑容時，BB仔屎尿屁，還有工作上的辛勞，家強都忘了。</p><p>追多個細佬妹</p><p>人生中有Keiyo和日籍太太Makiko共組美滿家庭，已令家強覺得幸福滿載。提起囝囝，家強真的很快樂，笑不停地說：「慶陽呢個名係老婆改嘅，日文名Keiyo，譯成中文係慶陽，即係高高興興、陽光啲。佢雙眼、塊面上半截似我，下半截似媽咪。佢幾易湊，成日笑、玩，唔算太黐身，唔使成日陪住佢。」<br> 話說家強湊仔，餵奶、掃風、換片，兩父子有溫情有激情，叫人笑到碌地，他說：「我有同佢換片㗎，後來唔掂，太大『劈』，佢初頭飲人奶，唔臭㗎，一轉奶粉又臭又黑，好核突，想嘔！唔掂呀，交畀太太搞，但我有幫手餵奶；有時同BB掃風，又唔知掃到幾時，幾攰㗎，做湊仔公唔辛苦，太太辛苦啲，當BB瞓咗，佢會幾百無聊賴，又唔敢約朋友，會好困身，掃吓風又搞個幾鐘。」<br> 晚上，才是家強父子大戰戲肉。「通常太太會瞓先，夜晚最後餵完奶、放低BB落床瞓覺嗰轉，我要處理得好好，放佢落床要好小心，唔係佢會即刻醒，又要即刻抱佢起身再𠱁佢，隻手好攰，但放完又醒，來回幾次又係咁，點呀？𠱁好耐都搞唔掂，會有啲𤷪𤺧囉，我同家姐講，佢仲話『好攰？遲啲你就知！』」但湊仔始終開心，家強意猶未盡，計劃為Keiyo增添弟妹。他說：「想追多個㗎，唔想個小朋友大咗咁孤獨，想佢哋年紀差唔多，可以一齊玩。」家強由rock友變成廿四孝老竇，兩年內拍拖、結婚、生仔，過程快過打針，莫說我們需要時間消化，連家強也要時間適應自己的突變。</p><p>幸福蓋過煩惱</p><p>「以前band仔唔定性，冇諗過將來，諗嘢好短線，工作上就一路擺時間喺音樂度，冇時間觀念，𠵱家諗得多啦，會諗屋企人，早啲返屋企，早啲收工，等太太安心啲，改變就好似速成班咁，乜都一齊嚟，以前諗嘢只係一個人，𠵱家一諗就3個，會牽涉太太同BB，突然咁快去適應呢樣嘢，都唔係一時間，但人大咗又幾enjoy呢個階段，畀到我幸福感，而且蓋過一切煩惱。太太唔喺香港時，屋企有好多問題要解決，忽然頭都大埋，但回報係幸福家庭，值得。」</p><p>講Beyond<br>迫不得已的話別沒說再見</p><p>上月30日，是Beyond主音黃家駒死忌，他沙啞滄桑的歌聲、激昂獨特的歌曲，至今令人難忘；而Beyond有前無後、打死罷就，為理想奮鬥的band仔精神，也一直在band界薪火相傳。雖然家駒已離開14年，但家強每次提起胞兄，依然感受很深，他說：「14年對我嚟講，係好長時間，心情係平復好多，但嗰種好掛住阿哥嘅心境冇變過，我會永遠記得。」</p><p>嘆沒可能復合</p><p>家駒、家強、黃貫中（Paul）和葉世榮於80年代組成的Beyond，曾帶領夾band潮流。這20多年來，他們又分又合，由家駒離世、到90年代三子的《二樓後座》、千禧年分道揚鑣、03年重組至前年拆夥，家強對每個階段都刻骨銘心。<br> 「阿哥走咗嗰段時間，係最迷失、最辛苦、最傷心、最大壓力，我哋好畀心機做嘢，仍然係愁雲慘霧。有一段時間，我唔多唔少有模仿阿哥唱歌，其實係想保留，唔想Beyond消失一啲聲音，我唔覺得當時係愚蠢，只係自己嘅情意結。後來大家慢慢有番Beyond三個人嘅嘢出到嚟，到差唔多又散band，話就話分開先，但到第三個階段，重組仲難，因為大家有各自嘅音樂，好有主見，好激烈，好難再互相融合，所以05年拆夥。」<br> Beyond向被譽為「本地樂壇搖滾班霸」，至尊樂隊地位毋庸置疑，故當家強以「冇㗎啦」作為Beyond有否機會復合的答案時，確實很可惜，他也感慨說：「只可以無奈，大家分開咗一段時間，勉強再擺埋一齊，又係做番以前嘅嘢，我覺得有少少整衰Beyond個名，有負大家所託，不如等大家留番美好回憶啦。」</p><p>回家路𠱁老婆</p><p>沒有Beyond，獨立發展的家強，音樂路還是繼續，本月他將推出新碟，會首次寫歌獻給妻兒，他說：「一首係《哪吒回家》，廣東版係寫畀我嘅父母，國語版《哪吒離家》就寫畀BB，講會諗佢大個時係點，擔心佢將來又點；另外一首《回家的路》寫畀太太，係講有時自己做嘢好辛苦，當回家時，都希望有人等緊自己，代表我婚後嘅心態，以前就覺得返唔返屋企都係咁㗎啦，回家的路？去蒲的路就有。<br> 「今次張碟放咗新靈感，樣樣嘢都有，有一首玩中樂㖭，叫《夢紅樓》，效果都幾好。我上次出碟係04年，都兩年幾冇理過樂壇，我覺得𠵱家嘅歌手進取咗，但樂壇就冇進步到，最hit嘅都係K歌大路嘢，我覺得方大同、周國賢都好有風格，係個好開始。」</p><p>《哪吒離家》<br>（送給BB的歌）</p><p>作曲、編曲、主唱：黃家強<br> 填詞：周耀輝<br> <br> 越來越多戰火　越來越多工作<br> 你呱呱墜下　能夠避開病毒<br> 能否避開殘酷　你開始說話<br> 為甚麼有戰火　為甚麼要工作<br> 我不懂回答　只好勸你讀書<br> 只好送你禮物　沒別的辦法<br> 有一天你長大（像哪吒，要離家）<br> 我有我的牽掛<br> （有冰山，有火山，在溶化）<br> 有一天你出發<br> （有垃圾，有權力，在腐化）<br> 你有你的天下（不要比我的更差）<br> 祝你快樂　可自己快樂嗎<br> 無憂無慮　可世界太複雜<br> 祝你好運　可自己相信嗎<br> 天大地大　你最好長不大<br> 誰和誰在出生　誰和誰在鬥爭<br> 你漸漸長大<br> 動物沒有保護　人類不會滿足<br> 你開始驚訝<br> 為甚麼要出生　為甚麼有鬥爭<br> 我不懂回答<br> 不用大貴大富　只要你走你路<br> 就當做報答<br> 有一天你長大（像哪吒，要離家）<br> 我有我的牽掛<br> （有冰山，有火山，在溶化）<br> 有一天你出發<br> （有垃圾，有權力，在腐化）<br> 你有你的天下（不要比我的更差）<br> 祝你快樂　可自己快樂嗎<br> 無憂無慮　可世界太複雜<br> 祝你好運　可自己相信嗎<br> 天大地大　你最好長不大<br> 祝你快樂　可自己快樂嗎<br> 無憂無慮　可世界太複雜<br> 好的留下　不好的帶走它<br> 不怕不怕　你快高你長大</p></body></html>