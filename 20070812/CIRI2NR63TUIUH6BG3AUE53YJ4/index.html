<html><header><meta charset="utf-8"><title>私家飯堂：孫耀威見證　<br>金不換蜆靈　飄出迷魂香</title></header><body><h1>私家飯堂：孫耀威見證　<br>金不換蜆靈　飄出迷魂香</h1><p>孫耀威（Eric）強勢回歸，唱片賣得！演唱會晒6嚿腹肌睇得！會考28分晒得！樣樣掂叫Fans越生愛慕！殊不知他的廚藝亦勁得！幾下拋鑊似足大廚，現場美少女嘩嘩聲歡呼拍掌；炒蜆唔用蜆，改用花蛤，豉椒、油鹽水變成金不換及辣椒膏，香口惹味到如迷魂煙，令美少女不停勁索，暈暈哋猛話：「好味呀！」<br><br>記者：廖秀娟　<br>攝影：伍慶泉　<br>廚藝指導：周炳昌師傅　<br>鳴謝：中華電力提供電磁爐具　<br>髮型：SunnyYu@HairCulture</p><p>麻甩佬的撒手鐧
</p><p>大學時期一個人住宿舍，練就了幾下廚藝照顧自己生活，「住宿舍的男生，開頭就算更唔識煮餸，都會煮『麻甩佬炒飯』，即是食剩啲乜，全部炒埋一碟食；之後我學煎牛扒，原來又唔係咁難，只要件扒靚，控制好火路就會煎得好。」經過無數次把幾百元一塊的靚牛扒煎成牛肉亁，終於今天修成正果，「𠵱家我仲鍾意煎鱸魚，將魚扒一邊慢火煎，把魚皮煎到薯片咁脆，但魚肉仍然好Juicy，好好食㗎！」<br> 原來孫耀威的媽咪及婆婆都是廚藝高超之人，「我試過一個人煮十幾人份的餸菜，仲係有前菜、幾款主菜任揀嗰種，但我完全唔覺辛苦，見佢哋食得好開心，我其實好享受！」Eric眼睛望着遠處，帶着微笑幽幽地道，「可惜𠵱家真係太忙，冇時間煮囉！只有大日子先會出擊！」不過Eric話要追女仔時，都會出吓呢招撒手鐧㗎！</p><p>泰式辣椒膏炒蜆</p><p>0hr15min（未計蜆吐沙時間）<br> 份量：4人<br> <br> 每年七、八月是蜆的當造季節，做蜆菜最啱；但Eric話用花蛤比用蜆更好，「因為花蛤嘅殼比蜆薄，蜆肉仲大粒啲。」所以今次我們亦買花蛤，真係更有口感呀！</p><p>材料</p><p>花蛤900克、青紅黃椒3/4隻、葱3棵（切段）、紅辣椒1/2隻、金不換6片、香茅2棵、泰國辣椒膏2湯匙、清雞湯50毫升、鹽適量<br> <br> 調味：雞粉1茶匙、砂糖1/2茶匙</p><p>做法</p><p>1.將花蛤洗淨，加鹽水令其吐沙至少半日，用水煮熟後冲冷水盛起備用。<br> <br> 2.將香茅、金不換及辣椒膏加3湯匙油略炒，然後加入青紅黃椒及紅辣椒炒勻，放入蜆、調味、清雞湯及葱炒至亁身便可。</p><p>貼士</p><p>金不換要炒一炒才出味，但又不可炒到黃晒，要先炒辣椒再落金不換。<br> &#13;</p><p>黑松露醬炒蝦仁</p><p>0hr45min<br> 份量：4人<br> <br> Eric炒過很多次蝦仁，今次跟周師傅商量後決定用黑松露菌炒，「試過黑松露菌的濃味，相信配清淡的蝦仁都會不錯。」結果出奇地好呢!</p><p>材料</p><p>大蝦仁600克、蘆笋100克<br> <br> 蝦仁醃料：雞粉/水適量<br> <br> 調味：黑松露菌醬1湯匙、糖1/3茶匙、雞粉3/4茶匙、生粉1/3茶匙</p><p>做法</p><p>1.將蝦去殼，啤水（放於水喉下冲水）至白身及脹身，加醃料醃半小時。<br> <br> 2.燒熱滾水把蘆笋浸灼至八成熟隔起，瀝亁水份。<br> <br> 3.燒熱鑊下油爆香黑松露醬。<br> <br> 4.放入蝦仁及蘆笋，兜炒至蝦仁彎起，灒酒後加入調味快速炒勻便成。</p><p>貼士</p><p>黑松露菌醬可買現成，亦可自己做。把黑松露擦亁淨後用攪拌機攪爛蒸熟便成。</p><p>紅酒雞肝煙肉卷</p><p>0hr30min<br> 份量：16件<br> <br> 煙肉卷多用腸仔，Eric說要加點難度，周師傅建議用雞肝，「有少少鵝肝的口感，但又冇鵝肝咁難做，幾好㗎！」Eric話雞肝較經濟，煮得唔好都冇咁肉赤。</p><p>材料</p><p>新鮮雞肝8隻、煙肉片8片、蜜糖30毫升、紅酒少許<br> <br> 調味：雞粉/鹽/胡椒各少許&#13;</p><p>做法</p><p>1.用煙肉將已調味好的雞肝捲好，用牙籤固定。<br> <br> 2.用電磁爐以中火煎至半熟，掃上紅酒及蜜糖煎至金黃色便可。&#13;</p><p>貼士</p><p>一定要有心機慢慢煎，否則很容易煎燶！
</p><p>麻甩佬炒飯</p><p>0hr15min<br> 份量：4人<br> <br> 材料：火腿50克、雞蛋1隻（拂勻）、哈密瓜50克、葱花1湯匙、青豆20克、白飯400克、油3湯匙<br> <br> 調味：鹽2/3茶匙、糖1/2茶匙、雞粉1/3茶匙、甜辣椒醬2湯匙&#13;</p><p>做法</p><p>1.哈密瓜切粒。將火腿、青豆預先洗淨，汆水備用。<br> <br> 2.燒熱鑊下油，放入雞蛋炒至八成熟，加入白飯略炒、再將其他材料及調味加入再炒一會便成。&#13;</p><p>貼士</p><p>生果最好選瓜類，不容易炒爛（但木瓜例外）；士多啤梨、芒果、桃李類都不太適合。
</p><p>Fans快速學兩招</p><p>Eric廚藝了得，令兩位Fans看得目瞪口呆，連隨都學吓Eric的廚技。</p><p>FansJanice學拋鑊，兩斤花蛤連成斤重的易潔鑊都控制自如，拋得利落，Eric勁讚。</p><p>Eric捉住兩人雙手加速落調味，「少少少少落，好易以為未夠，畀啲信心，一次過落夠佢。」
</p><p>買定料明日教你煮餸<br>紅酒葡萄東坡肉</p><p>五花腩10両、花椒/八角各數粒、薑片/冰糖少許、青/紅葡萄各5粒、紅酒1杯<br> 師傅教揀五花腩肉的肥瘦比例為1:3，肥瘦最好要有5層分佈，咁煮出來的肉才會鬆化有口感，亦唔會太膩。</p><p>富貴百子蝦
</p><p>海中蝦8両、蟹子適量、西蘭花/蘆笋各2両
</p><p>鹽焗烏頭</p><p>烏頭魚1條、幼鹽/海鹽各適量
</p><p>蜜瓜雞腳燉螺頭湯</p><p>蜜瓜1/2磅、瘦肉4両、亁瑤柱數粒、雞腳4隻、響螺2隻、金華火腿少許</p></body></html>