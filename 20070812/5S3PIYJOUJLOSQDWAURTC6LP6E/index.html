<html><header><meta charset="utf-8"><title>中環在線：秋官效應後恒指多升 - 李華華</title></header><body><h1>中環在線：秋官效應後恒指多升 - 李華華</h1><p>秋官鄭少秋套《榮歸》終於喺上個禮拜五播完，又係時候幫秋官效應做番個總結。《榮歸》係喺7月18日首播，當時恒指正值上升期，仲要喺套劇播出一個禮拜左右，即7月24日，升到23472點，創咗歷史新高！<br> 不過，到咗上個禮拜五套劇大結局，恒指已經由高位跌咗落嚟，到21792點，足足較首播日跌咗4.59%，以點數計跌1049點，係秋官效應嘅跌幅榜第七位，算多不算多，算少不算少，總之，又靈驗啦。</p><p>恒指跌4.6%</p><p>可能你會話，咁啱全球爆次按危機啫，又賴秋官好唔公平喎。華華都明白，個市有升有跌，紅到好似秋官咁，自然又成日有劇上，撞到跌市又有幾難？華華只係覺得，又會大部份時間都係咁啱跌嘅多，所以要話畀大家聽！你咪當呢啲係香港版「蝴蝶效應」囉！<br> 人係要向前看，咁「秋官效應」過後，恒指又會點呢？里昂以前做過一份秋官效應嘅報告，根據統計，截至《非常外父》為止，之前嘅劇集完結後，喺1個月港股平均回升9.8%；3個月內呢，港股平均回升至15.3%，回升最多嘅係98年《江湖奇俠傳》，做完後，恒指3個月升番近40%，仲勁過《大時代》嘅30%。不過都有例外，94年《笑看風雲》做完之後一個月，恒指仲要跌多4%。<br> 按華華觀察所得，套劇完咗個市點走，同套劇嘅結局係點好有關係，通常劇中秋官嘅角色有好報嘅話，個市之後都會幾好。秋官喺《榮歸》扮演嘅香港首富李國凱，喺結局時不單止醫好咗癌病，仲要喺人民大會堂接受中國領導人嘅嘉許，表揚對香港嘅貢獻，跟住一家人和和氣氣咁食團年飯，簡直係完美結局──咁係咪話，嚟緊幾個月，港股好友有運行呢？<br> LiWaWa@AppleDaily.com</p></body></html>