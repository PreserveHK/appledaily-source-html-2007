<html><header><meta charset="utf-8"><title>散戶連線：留得Money在哪怕冇股炒</title></header><body><h1>散戶連線：留得Money在哪怕冇股炒</h1><p>上個禮拜，多國政府一齊放水救市，喺呢個後市咁唔明朗嘅時刻，唔少散戶都話靜觀其變，唔會急住沽貨離場。<br> 網友自由人Paul認為：「人哋基金要沽貨套現，咪由得佢囉，有錢嘅不妨趁低位入返啲，冇錢都唔好沽貨住，要持貨觀察。」</p><p>拆緊彈唔驚突爆</p><p>Sbswai亦係咁睇：「唔救市就話驚啫，𠵱家用咁多錢去托住個市，仲有乜好驚呀，坐定的啦。」Enjolras都話：「你哋見唔到美國政府唔畀個市跌嘅決心咩？聯儲局一日三度放水喎。」<br> Licc認為：「股市最怕就係啲突發嘢，好似911同沙士，家吓次按問題知道咗好耐，大家都喺度拆緊彈；就算爆炸，殺傷力都有限。不過走唔走貨，就要睇吓你揸啲乜。」<br> Wingotse就話：「如果咁多個政府一齊出手都唔掂，咁全個地球嘅政府真係廢囉！」胸毛一人覺得：「又唔係玩輪，唔使咁驚噃。」&#13;</p><p>冇可能晚晚泵水</p><p>Evilgrin對大市就好樂觀：「𠵱家等位入貨，一於入滿佢！」Phobelai就慘啲：「輸咁多走到都冇用，都係要坐吓艇先㗎喇！」<br> 不過，有危就有機就睇得比較淡：「前晚美股只係因為聯儲局一晚三度泵水救亡，先至跌得嗰30點，後市家吓仲未穩，我就唔信佢晚晚都泵水救市。」<br> Ccq28亦話：「好快啲走人，唔走會冇命，要錢好過要貨，留得money在，哪怕冇股買。」<br> <br>  http://www10.discuss.com.hk/viewthread.php?tid=4983425&amp;extra=page%3D2 <br> </p><p>報料站</p><p>歡迎提供網上財經趣聞，資料一經採用，酬100元。<br> 請附姓名、電話及電郵地址，交business@appledaily.com</p></body></html>