<html><header><meta charset="utf-8"><title>中環在線：國家境外身家月底揭盅 - 李華華</title></header><body><h1>中環在線：國家境外身家月底揭盅 - 李華華</h1><p>中國外滙儲備已經過萬億美金，當中究竟有幾多投資喺境外，呢個一直係謎，萬一全球股市爆煲，會唔會輸得好甘呢？<br> 內地《南方日報》報道，中央喺4月份趁次按危機未係咁勁嗰陣，已經召集晒財政部、國資委、商務部、國家外管局等機構，下令要「強強聯手」，一次過摸清晒逾1000家國企境外嘅資產，據悉，今個月底就會查找完畢，呢班專家估祖國境外資產有過萬億元人仔，底牌揭盅時大家就知。<br> 有國資委線人講，阿爺今鋪咁認真，主因係04年10月中航油新加坡分公司負責人陳久霖，違反國家規定炒石油期權，結果造成5.54億美金嘅國有損失。流失得咁交關，一句講晒係制度問題。</p><p>阿頭權力大又冇監督</p><p>有商務部專家講，離岸公司通常以境內母公司某領導人嘅名義註冊，集團通過資產內部重組，將國有資產源源流出。國家監察部副部長陳昌智發現，境外企業阿頭權力過大，又冇監督。佢仲話，國資委都度過橋，但驚住管得太細，影響企業自主權，太宏觀又冇乜用，咁咪繼續出事囉。</p></body></html>