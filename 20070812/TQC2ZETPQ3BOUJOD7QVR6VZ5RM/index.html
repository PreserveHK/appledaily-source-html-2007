<html><header><meta charset="utf-8"><title>敏妮Talk：買收息股自製醫療保 - 溫敏妮</title></header><body><h1>敏妮Talk：買收息股自製醫療保 - 溫敏妮</h1><p>前嗰排喺度同大家講過，敏妮幫媽咪買咗份醫療保險，結果搞到有好多朋友喺敏妮個blog留言。以為事件告一段落，點知原來仲有手尾，今次唔係俾人「炸blog」，而係俾敏妮爸爸「詐型」！</p><p>保險係買日後保障</p><p>根據媽咪嘅「線報」，爸爸自從知道敏妮幫媽咪買咗份醫療保險之後，就好留意啲有關醫療事故嘅新聞，有意無意就同媽咪講：「有乜事俾人送去政府醫院都幾牙煙，一分錢一分貨，都係住私家醫院好；不過，住私家醫院好貴……你就唔怕啦，個女幫你買咗份醫療保險嘞！」<br> 敏妮唔係偏心，淨係幫媽咪買保險唔幫爸爸買，只係敏妮爸爸好耐之前，曾經入過醫院做手術，即使肯畀貴啲價錢幫佢買保險，有好多病症已經喺受保障範圍以外，所以實質保障有限。<br> 當然，敏妮唔係就咁算數，據敏妮嘅理解，供保險好大程度係儲錢作為日後嘅保障，簡單啲講，如果你身體有乜事，要向保險公司claim錢，保險公司就會喺你儲落嗰筆錢度，攞番啲出嚟畀你使。&#13;</p><p>儲錢方法仲有好多</p><p>當然，有啲人中「jackpot」，供嘅錢會連本帶利claim凸。不過，保險公司打開門口做生意，點會自己貼錢賠，只係有啲身體健康嘅人唔需要claim錢，變相白供保費，保險公司咪將佢哋嗰份，分啲畀中「jackpot」嗰個囉！<br> 講番爸爸嗰筆，既然供保險只係儲定錢，咁儲錢投資有好多方法啫！敏妮喺月供港交所（388）之前，原本供開滙豐（005），家陣雖然轉咗供港交所，但啲滙豐仍然擺喺度冇賣到；而且當滙豐每次派息時，敏妮都會揀「以股代息」繼續儲落去。&#13;</p><p>投資好股異曲同工</p><p>另外，除咗供番嚟嘅滙豐，敏妮都有整手喺市場買。呢批滙豐股票，就係敏妮爸爸嘅醫療保險，以滙豐股息4、5厘嚟計，應該夠一般醫療開支，若有大件事要使大筆錢，就可以沽出股票套現。「爸爸放心，敏妮會睇機會再買啲收息股，增加你份『醫療保險』嘅『保額』，所以唔使呷醋噃。」<br>  http://manlitalk.com/blogs/ </p></body></html>