<html><header><meta charset="utf-8"><title>數碼達人：千萬DC輪住上　$1,980追9臉</title></header><body><h1>數碼達人：千萬DC輪住上　$1,980追9臉</h1><p>影相最怕係咩？當然係張相影到鬆郁矇、OutFocus！尤其係影大合照時，遇上一啲爭出位博上鏡的，影相時顧得左又顧唔到右，認真考功夫。好彩最近數碼相機多數都有內置人臉對焦功能，咁就唔怕失晒焦點。而BenQ最新推出的E1000，就更進一步可以追9張臉影，1,000萬像素二千蚊有找，夠晒抵玩！<br><br>記者：許福合<br>攝影：楊錦文<br>Model：Mandy</p><p>BenQ追臉王紅撞黑</p><p>同好多人一樣，筆者睇相機好多時都係睇佢有幾高像素，E1000達到卡片相機前列嘅千萬像素，再配一支3倍光學變焦鏡頭，相當於35.1-105.3mm，加埋有防震及3吋顯示屏的基本功能已經相當唔錯。卡片相機外觀是否得體，當然亦會直接影響用家評價，E1000採用黑色機身，再喺鏡頭加上紅色金屬圈，黑撞紅，拎起手份外搶眼，加上整體硬淨，無膠感，手感亦算唔錯！</p><p>追臉加框玩法多</p><p>卡片機有個弱點，就係功能會跟住機身一齊縮水。E1000反其道而行，首先除咗一般相機必備的自動同場景模式外，更有齊PASM全手動功能，程式曝光、光圈優先、快門優先、全手動都可讓用家自行選擇。咁都唔止，最好係對焦部份，會跟隨人像臉部捕捉及對焦，保證你幾活躍都能準確捕捉；而且最多能同時偵測9張笑臉，配合機身內置防震及ISO1600，用來影人像、團體照片都特別啱用。除此之外，E1000仲有一啲好玩功能，可每秒12張相片連續拍攝，仲有夾相同加插相框，功能相當齊全。最重要係售價唔過$2,000，以千萬像素級別來講，相當抵玩。</p><p>Profile</p><p>感光元件：1,000萬像素<br> 變焦：3X光學、4倍數碼<br> 顯示屏：3吋<br> 記憶體：SD卡（內置9MB）<br> ISO：50/100/200/400/800/1200/1600	體積：96.1×58×22mm<br> 重量：135g<br> 查詢：BenQ（23306929）</p><p>Kodak高清王玩16:9</p><p>Kodak同期推出的V1253，亦有人臉對焦功能，不過可能用家更會被其所謂HD影像吸引。其實HD影像除咗係指影像比較清晰外，更指比例可選擇16:9。配合HD影像，機背所採用的屏幕亦與一般不同，特別採用3.1吋LCD闊屏幕，用來睇16:9相片就最原汁原味。如果用家有需要，亦可改回傳統4:3模式拍攝，不過屏幕因為比例不同，拍攝4:3相片時，屏幕左右兩邊會留有黑邊。講番V1253基本規格，具備有1,200萬像素，配合3倍光學變焦鏡頭、防手震功能，作為一部家庭機，亦算稱職。</p><p>Profile</p><p>1,200萬像素<br> 3倍光學變焦<br> 3.1吋LCD<br> 16:9拍攝<br> 防震、人臉對焦<br> 查詢：Kodak（800901514）</p><p>三星短片王　即拍MPEG4
</p><p>最近推出唔少相機嘅三星，又有部新機L83T登場。機身有黑同銀色，特點只有18mm厚度，重110g，相片像素達到820萬像。它使用3倍光學變焦NV鏡頭，喺換成短片模式時，變焦功能一樣可以使用，可拍攝SVGA（800×592）每秒15/20格MPEG4影片，拍片功能相當唔錯！另外L83T亦一樣有面部對焦功能，配合ISO1600、防手震及防紅眼，並且可替相片加入特效、相框、卡通效果等等。</p><p>Profile</p><p>820萬像素<br> 3倍光學變焦<br> 2.5吋LCD、MPEG4拍片<br> 查詢：三星（36984698）</p></body></html>