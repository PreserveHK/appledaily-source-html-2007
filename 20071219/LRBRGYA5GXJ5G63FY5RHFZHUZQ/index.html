<html><header><meta charset="utf-8"><title>MBC大獎外洩<br>俊哥嬲到玩失蹤</title></header><body><h1>MBC大獎外洩<br>俊哥嬲到玩失蹤</h1><p>每年年底，韓國電視台都會各自舉行頒獎禮，表揚過去一年嘅優秀劇集同演員，其中MBC電視台今年舉辦嘅「MBC演技大獎」就最受矚目，事關裴勇俊嘅《太王四神記》同尹恩惠嘅《咖啡王子》等都有份角逐。不過網站日前宣佈入圍名單時，竟然擺烏龍公開咗終極大獎嘅得主就係韓版《白色巨塔》嘅金明敏，令人懷疑頒獎禮早已內定得獎者。</p><p>高賢貞缺席盛會</p><p>阿Deep上過官網睇過，雖然電視台已經將終極大獎嘅得主名字同相片鏟走，用問號嚟代替，不過此舉令當地網友質疑獎項係內定，令唔少俊哥同惠妹嘅fans好傷心。唔知係咪咁激嬲咗俊哥，搞到佢至今都未落實會唔會參加本月30號舉行嘅頒獎禮。至於年初嚟香港拍攝《H.I.T》嘅女主角高賢貞，就自稱患咗頒獎禮恐懼症，所以佢都極有可能缺席。<br> 除咗終極大獎同最優秀男女演員外，大會又頒發優秀男女演員同最佳情侶獎等，阿Deep估計當晚都會一如以往，分豬肉皆大歡喜。網友可以上網投選自己嘅心水，睇吓可唔可以用行動嚟改變內定嘅情況！<br> 版主：網盜王尊尼Deep<br> 本欄逢周一至五刊出<br> <br> 網址： http://imbc.com/broad/tv/ent/event/2007mbc/ </p></body></html>