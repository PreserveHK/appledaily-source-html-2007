<html><header><meta charset="utf-8"><title>金手指：祖國=911消防員 - 孫柏文</title></header><body><h1>金手指：祖國=911消防員 - 孫柏文</h1><p>噚日，孫柏文全力推介《BlackSwan黑天鵝》呢本書，亦分享過書裏面其中一個非常重要嘅概念。就係一定要將可預測嘅「risk風險」，同冇得預測嘅「uncertainty不明朗因素」分開對待。<br> 我亦用咗「辦賭場」嘅例子，去解釋以上兩個概念嘅分別。對賭場嚟講，可預測嘅「風險」，就係賭枱上輸好多錢畀一個客；而冇得預測嘅「不明朗因素」，就係個賭場裝修時有個工人受傷。工人告賭場，而賭場贏咗。個工人唔服，買炸藥諗住同賭場「一鑊熟」。當「不明朗因素」爆發影響非常大嘅事件，就可以稱為「黑天鵝」。<br> 今日，我想講啲國際銀行，都係面對好多咁樣嘅「黑天鵝」。<br> 噚日，我有機會喺有線電視節目MoneyCafe，研究吓啲國際銀行面對「黑天鵝」嘅後果。我有機會聽到胡孟青比喻，經過思考，今日想同大家分享我嘅感受。<br> 青姐引述佢以前老細嘅說話，話次按係911。我諗我係嗰個第一架飛機未撞北塔之前，叫大家逃離現場嘅人。青姐繼續話，當日有好多人喺南塔裏面，覺得唔關佢哋事，所以繼續工作。我諗好多特區投資者，屬於呢類人。</p><p>青姐又話，當日亦有喺南塔裏面知道危險嘅人，即時走去七十幾樓嘅「防火層」避難。點知，第二部飛機撞南塔時，就係撞咗落七十幾樓度，喺「防火層」嘅人無一倖免。知危險，做埋避難嘅動作，都係要死。我諗呢啲就係以上買咗「次按債券爆煲保險」嘅國際銀行，因為保險公司執笠，就算做咗避難嘅動作，都係要死。</p><p>而我，就沮喪</p><p>聽完青姐嘅比喻，再思考之後，亦得知我哋偉大祖國，繼入股「賊船」巴克萊同黑石，再入股MorganStanley。祖國政府就係911當日，衝入大廈嘅消防員。<br> 而我，就沮喪。因為我係嗰個知要即走，仲要知越走越遠越好，所以走咗上部「白銀」巴士。點知，幢樓開始冧，部巴士都唔開，唔通我上錯逃生車？<br> 金手指網誌： http://phatdat.blogspot.com </p></body></html>