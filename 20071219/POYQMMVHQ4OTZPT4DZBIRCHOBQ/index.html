<html><header><meta charset="utf-8"><title>雞同鴨講鬥瘀皮<br>廖碧兒、林峯炮製甩毛大餐</title></header><body><h1>雞同鴨講鬥瘀皮<br>廖碧兒、林峯炮製甩毛大餐</h1><p>林峯官仔骨骨，廖碧兒則是性感竹升妹，兩人都看似十指不沾陽春水，今次聯手炮製聖誕大餐，雖未致雞手鴨腳，但雞同鴨講兼笑話成籮，身穿黑毛衣的林峯親煮香煎帶子，忙製大蝦鮮果沙律的廖碧兒赫見他飛甩黑毛飄落鑊，即時笑爆廚房：「你啲毛毛呀！黑色仲唔係你？」</p><p>聖誕將至，林峯和廖碧兒日前齊齊走入廚房，學製三道聖誕美食，包括香煎帶子沙律、大蝦鮮果沙律和法國聖誕樹頭蛋糕，過程總算有板有眼，身穿黑毛衣的林峯還自詡識煮幾味，但煎帶子時其衫上冷毛卻飄落鑊內，碧兒即笑道：「你啲毛毛呀！黑色仲唔係你？」隨即引來哄堂大笑。</p><p>互爆騎呢事</p><p>現場見碧兒炮製沙律似模似樣，其實她平日喜自製曲奇餅、雞及蛋糕等西餐，之前她更上過《美女廚房》做嘉賓，但被周中師傅批評「唔掂」，她說：「我整番茄蟹湯，佢話唔好食，話蟹唔適合用番茄，冬陰功都係咁啦，每個人口味唔同，我煮西餐多，佢唔了解我啫。」林峯則說：「我煮嘢唔難食㗎，因為我爹哋煮嘢好叻，佢後生時學廚，所以我都承接到少少，最叻係整羊肉紅蘿蔔炆飯。」<br> 林峯和碧兒嘆美食時，吃得津津有味，但二人邊吃邊互爆騎呢事，碧兒先笑說：「阿峯鍾意扮cool，佢講嘅笑話我唔識聽，佢用廣東話講笑，太複雜我都聽唔明。」林峯即反爆碧兒聽不懂普通話，他說：「我同佢出埠做嘢，啲人講普通話，佢都唔知人哋講乜，我要做埋佢繙譯。」</p><p>被窒聽唔明</p><p>問碧兒覺得林峯還有甚麼缺點？林峯即搶先說：「鍾意潤人呀。」碧兒聽得一頭霧水：「乜嘢係潤人？」她得悉是窒人的意思後，林峯才說：「我對熟朋友先會潤人咋。」碧兒即笑道：「但對我都係冇作用，因為都係聽唔明囉。」<br> 採訪：朱倬誼　攝影：陳偉權<br> 化妝：RaymondYipofMaeVon<br> 髮型：DYofHairCulture（林峯）、IvanLeeofHairQuarters（廖碧兒）<br> 服裝：RobertoCavalli（廖碧兒）、YSL（林峯）<br> 場地：TowngasAvenueatCWB</p></body></html>