<html><header><meta charset="utf-8"><title>中環在線：國泰湯彥麟賣力𠱁員工 - 李華華</title></header><body><h1>中環在線：國泰湯彥麟賣力𠱁員工 - 李華華</h1><p>有國泰航空（293）李察基爾之稱嘅靚仔行政總裁湯彥麟，最近扮聖誕老人𠱁人開心。華華噚日收到新一期《國泰天地》，咋見湯彥麟與常務總裁史樂山一齊扮聖誕老人，齊齊同一班員工嘅小朋友，以及靚女空姐開心合照，令人精神振。<br> 唔知班機艙服務員見到CEO咁賣力𠱁人，會唔會放佢哋一馬，唔再喺醫療保險一事上糾纏，等班高層可以安心過番一個快樂聖誕呢？（但華華估計機會都幾微。）<br> 湯彥麟亦趁呢個機會，喺《國泰天地》度同一班員工分享明年展望。佢話，雖然明年仍然要面對好多問題，例如次按引發全球信貸收縮，會唔會影響乘客同企業對航空嘅需求？油價走勢會點？公司買咗咁多飛機，點樣填滿啲機位，又要保證有錢賺？<br> 但最重要係，佢哋舊年買咗港龍，點樣進一步加強同港龍嘅協同效應，全力打造內地業務，就令佢哋最費神。始終，中國嘅事都係頭牌。</p></body></html>