<html><header><meta charset="utf-8"><title>中環在線：前政府對中銀兩種態度 - 李華華</title></header><body><h1>中環在線：前政府對中銀兩種態度 - 李華華</h1><p>𠵱家中資銀行股大熱，但喺40多年前，即六七十年代間，港英政府對中資金融機構嘅態度就好唔同。香港金融研究中心同港大亞洲研究中心合辦咗個研討會，其中格拉斯哥大學學者嘅一篇研究文章提到，港英政府對中資銀行嘅態度，一度由中性變得好有保留。<br> 文章話中銀分別喺61同71年，向當時嘅港英政府申請資助土地，興建員工宿舍，61年首度申請時，港英政府因唔想遷徙1500名住戶，因此延遲批准，當時嘅政治顧問向布政司提意見，認為港英政府對中銀或其他僱主應一視同仁，唔希望外界以為佢哋刻意「留難」中銀。<br> 10年後，中銀提出同樣要求，當時負責國家安全嘅情報組織認為，容許中銀或任何中資組織、喺道路交滙處或戰略性地點、興建碉堡形建築物，都屬於「不受歡迎」事情。文章認為，呢啲事反映中銀喺香港扮演嘅角色，仍會牽涉棘手嘅政治層面。<br> 李華華<br> LiWaWa@AppleDaily.com</p></body></html>