<html><header><meta charset="utf-8"><title>金手指：英鎊倖存　靠德總理 - 孫柏文</title></header><body><h1>金手指：英鎊倖存　靠德總理 - 孫柏文</h1><p>上世紀九十年代初，孫柏文仲係個中學生，就讀港島區一間「國際學店」。我間中學不論師生，都充斥住大批前宗主國嘅人，所以當年我都有機會近距離觀察呢班生番嘅起居飲食同文化。<br> 佢哋其中一個匪夷所思嘅習慣，就係每當前宗主國參加任何大型國際運動錦標賽，不論係木球、欖球、足球等等，面對一定不能奪標嘅情況之下，都會喺每一場賽事進行當中，不停地、重複又重複咁大叫「twoworldwarsandoneworldcup」。呢句說話，當年幼小的我仲估係前宗主國嘅球迷，用嚟提醒球場上嘅運動員要全力以赴，為曾經打贏過兩次世界大戰，同贏過一次世界盃嘅大英帝國出盡全力。<br> 金手指網誌： http://phatdat.blogspot.com <br> 今時今日，我已經比較懂性，所以先至明點解班生番要大叫「twoworldwarsandoneworldcup」。原來，係班生番為咗互相安慰，知道英格蘭次次都遲早出局，所以就擺出呢碗心靈雞湯，提醒自己大英帝國以前有幾咁勁！<br> 喺九十年代初，除咗運動之外，其中一個對班前宗主國人有深遠影響嘅事件，就係英鎊喺92年9月大跌。當時由92年9月嘅2.01美元，跌至最後93年2月嘅1.42美元兌一英鎊，跌幅差啲30%。相信大家都知道，今日英鎊已經重返當時高位，不過我想講番呢件事嘅原因，唔係因為英鎊「返家鄉」，而係想講點解仲有英鎊呢個貨幣。年輕一代，已經對「馬克」、「里拉」、「法郎」非常陌生，不過就知乜嘢係英鎊。</p><p>如果大家記得喺1990年，英鎊其實只兌1.6美元，之後大升特升嘅原因，係因當時英鎊同德國馬克掛鈎。掛鈎嘅原因，就係為咗建立「歐羅」呢隻貨幣鋪路。當時嘅「遠景」，就係只要將歐洲貨幣互相掛鈎，到時機成熟就可以一次過用歐羅取替所有歐洲貨幣。不過因為英鎊喺92年9月脫鈎，所以到今時今日仲有英鎊冇被取替。<br> 其實，當年一英鎊由90年嘅1.6美元升至92年9月嘅2.01美元，唔係因英鎊強勁，而係因馬克節節上升，英鎊掛鈎所以先至搭咗順風車。咁大家知唔知點解當年馬克咁勁？根據我當年「國際學店」嘅前宗主國老師講，原來當年蘇聯解體，西德總理科爾HelmutKohl眼見有機會，就宣布同東德合併。佢其中一個落實嘅措施，就係同時宣布東德同西德馬克以一對一嘅兌換率兌換。<br> 不過，科爾冇察覺喺計劃經濟中嘅東德，就算有現金都買唔到嘢，所以個個東德人嘅床下底都有好多東德馬克。當人人將東德馬克換成西德馬克時，就令到西德馬克嘅貨幣供應突然大幅飆升，西德面臨通脹，西德馬克購買力受到威脅。如果大家對歷史有興趣，都知道德國喺上世紀20年代經歷過一場超級通脹，令希特拉上台，繼而爆發世界大戰，所以現代德國人對通脹非常敏感。<br> 當時嘅德國中央銀行Bundesbank，眼見貨幣供應飆升，就將利息提高去壓抑通脹。後遺症就係熱錢入，令貨幣大升特升，令英鎊脫鈎，最後到今時今日仲有英鎊。大家可能會問：「推出呢個措施之前，科爾唔通冇諗清楚？」當年，被問及關於決定東西德合併細節嘅時候，科爾曾經講咗一句：「Historywilltakecareofthedetails。」就係咁，令英鎊得存。<br> 金手指網誌： http://phatdat.blogspot.com </p></body></html>