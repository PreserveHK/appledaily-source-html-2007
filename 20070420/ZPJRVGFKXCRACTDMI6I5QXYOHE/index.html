<html><header><meta charset="utf-8"><title>窩輪搏擊：短炒7935博升5成 - 俊樺</title></header><body><h1>窩輪搏擊：短炒7935博升5成 - 俊樺</h1><p>花旗股市禮拜三創新高，第2日港股跌成500點，美股前晚再創新高，昨日港股反彈266點，即係話美股同港股嘅升跌冇關係。雖然美股同港股向來都有較高嘅相關，但𠵱家呢種關係出現變數，就係國內股市，咁唔係話港股同國內股市嘅相關高過同美股，只不過國內股市嘅變化已經好容易影響港股氣氛，原因好清楚，嚟香港上市嘅股票越來越多，仲有國企股做埋恒指成份股，呢種轉變係大勢所趨，冇得擋。<br> 不過，最近有一種意見話港股市場文化會「內地化」，俊樺就唔多同意，任何一個社會、機構同市場嘅文化都唔係創造出嚟，抄都冇辦法抄，因為文化係由各方面因素經過長時間慢慢形成，所以港股文化唔會「內地化」，國內股市亦好難「港股化」、「美股化」。<br> 國內股市對港股氣氛有直接影響，係睇得見嘅事實，前兩日話改公布經濟數據時間，港股就跌到一仆一碌，公布完數據之後，官員補上一句「調動時間是正常程序」，個市又挾番上嚟，大家第日炒股都要記住呢樣嘢。</p><p>中交（1800）昨日創新高，升上10.60元收市，中交C輪3620升35%，超額完成，因為引伸波幅升咗，正股個勢好好，下個位睇11.20元，按𠵱家嘅數據，3620到時可見2.66元。<br> 上石化C輪7935：上石化（338）受私有化概念支持，昨日大升6.1巴仙，收4.86元，技術走勢出現突破，下禮拜有機會破5元炒上，睇5.40元，可以諗吓上石化C輪7935，昨收87仙，槓桿率5.6倍（有效4.1倍），對沖值0.77，正股升上5.40元，7935應該喺1.30元樓上，短炒一轉，有5成升幅，好吸引，正股跌穿4.68元止蝕。</p></body></html>