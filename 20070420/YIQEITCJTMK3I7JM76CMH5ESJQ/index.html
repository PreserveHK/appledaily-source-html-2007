<html><header><meta charset="utf-8"><title>球彩俱樂部：信富咸戰意破「浪」 - 阿鵬</title></header><body><h1>球彩俱樂部：信富咸戰意破「浪」 - 阿鵬</h1><p>目前英超榜尾形勢非常混亂，可能去到最後一周先知鹿死誰手。不過要數近期護級球隊表現最差嘅就首選富咸；佢哋除咗有連續8場未發過市之外，踏入07年以來都只係主場贏過紐卡素一場咁大把，咁嘅成績前領隊高文唔被炒就有鬼！但新領隊山齊士接掌後，首場作客雷丁仍要輸波。積分太低，主要原因係和波多，季中曾試過連和6場，僅次於英超「和波王」阿士東維拉而已。<br> 至於富咸今場對手布力般流浪，就連唯一有機會捧嘅足總盃，都已喺上周畀車仔幻滅埋，喺英超形勢就高不成低不就，剩番落嚟係例行公事，鬥志成疑。</p><p>以兩隊近態，本應揀受讓嘅布力般較為上策，不過富咸正備受降班威脅，鬥志毋庸懷疑；之後仲要對住阿仙奴同利記等強隊，相信今場係個搶分好時機。布力般周中踢多一場，球員體能或因此有影響，加上佢哋今季作客輸過畀屈福特、韋斯咸同查爾頓等護級球隊，所以都係博護級行先嘅富咸好啲。<br> 阿鵬<br> 有線球彩台主持<br> 電郵：soccer64@cabletv.com.hk<br> PHONE波熱線：1831678<br> (開放時間：9:15pm-2:30am)</p></body></html>