<html><header><meta charset="utf-8"><title>無神論：<br>向英冠動物隊埋手　狐狸發威　黑貓閉翳 - 蘋果波神</title></header><body><h1>無神論：<br>向英冠動物隊埋手　狐狸發威　黑貓閉翳 - 蘋果波神</h1><p>賭波場數多，唔同抽新股，漁翁撒網制唔過；小弟無謂拗氣，決定今天續以英冠主打出擊。<br> 上周兩天總計有微利，貼英冠全中，連周中推介伯明翰贏李城2:1都中埋；但貼拜仁同阿爾克馬爾贏兩球，結果兩隊係就係反底，但魚生粥僅熟，「讓球主客和」開「和局」（幸阿爾克馬爾喺周中荷盃大捷，幫筆者爭口氣）。</p><p>李斯特城要搶分護級</p><p>英冠淨番3周賽事，加埋下周中冇比賽，個人估計今輪賽事入球數會偏大，今次有兩場心水介紹畀大家。「狐狸」李斯特城近嚟越踢越沉，搞下搞下只多尾3嘅列斯聯兩分，再搶唔到分就真係水浸眼眉。周六對手係實力強兼主場有表現嘅普雷斯頓，不過[+1]就捧李城「客勝」。<br> 點解？因為普雷斯頓已篤定有得踢升班附加賽，但又無法追到前兩位直接升班，戰意成疑；大莊家純睇近績開1.6倍W唔抵買，近兩季喺普雷斯頓主場對賽都係開和，呢場就捧番個和局兼「客勝」。</p><p>新特蘭讓唔起「高車」</p><p>英冠另外一支動物球會「黑貓」新特蘭，呢期真係食到飽，近17場聯賽14勝3和，目前喺榜首威威；不過佢哋周六訪高車士打時，就小心飽得滯要回吐。事關高車士打今屆主場特勁，前鋒古尼頓近期入球停不了，近5場聯賽入8球，加上足智彩盤口鬼鬼哋，「1哥」都只係少讓平/半高水，寧博下盤再補入球「大」。<br> 人有時要懂得放手，愛隊阿仙奴自小弟公開說今季會放棄向讀者推介後，波盤齊贏兩場，目前坐四望三，今日作客宿敵、華度兄愛隊熱刺，惟有默默支持，希望提早贏華度一餐自助餐！（阿仙奴全季總分讓5分）</p><p>重心出擊</p><p>讓球主客和<br> 李斯特城勝[+1]<br> <br> 蘋果波神<br> 狂迷英國波，尊崇雲格；成與敗，視乎你是否找到真快樂！</p></body></html>