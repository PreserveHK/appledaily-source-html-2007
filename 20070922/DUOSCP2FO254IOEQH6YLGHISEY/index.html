<html><header><meta charset="utf-8"><title>新車A-Z：EforEvolution<br>火紅露筍</title></header><body><h1>新車A-Z：EforEvolution<br>火紅露筍</h1><p>三菱綽號露筍嘅LANCEREvolution一向夠辣，因為它本來就屬於崎嶇嘅賽道，走上街頭，相傳九代，並沒有丟失戰車嘅身份。唔少人稱它為猛獸，野性十足，自然令人想去駕馭。坐上駕駛席，就叫你無法按捺，即時要變身型男辣女，踩行油、飆住去。作為具有代表性嘅日本賽車，LANCEREvolutionIX嘅狂野火辣，依然叫人神往。<br><br>記者：黎頌詩　攝影：陳陶鈞<br>Model：Michele</p><p>主力賣操控樂趣</p><p>LANCEREvolutionIX早在2005年喺香港推出，由92年嘅第一代到現在第九代，車迷以至生產商，對Evolution熱情未減，大家曾以為IX已經係Evolution嘅終極版本，不過今年初，第十代嘅原型喺底特律車展曝光，意味住Evolution戰車嘅傳說，將會繼續。<br> 新車喺香港登場嘅時間依然遙不可及，而現階段最新嘅第九代已經有媲美世界頂級跑車嘅性能，眼前呢部設備簡單化嘅RS賽車版，車價唔使30萬，但係就一樣有頂級跑車嘅性能，仲唔更加心思思想做真正嘅車手？事實上戰意喺第一眼見到呢架EvoIX時就已經即時提升，雖然，講外觀佢稱唔上霸氣爆燈，但跑格依然相當突出，巨大嘅Intercooler加網狀入風口，仲有個超誇張嘅尾翼，一副戰車格局。內裝亦一樣跑車化，全無多餘陳設，絕黑配搭實在夠晒氣氛，擺明主力賣操控樂趣。</p><p>猛獸本色</p><p>加入三菱獨有的MIVEC系統嘅Turbo引擎，威力不同凡響，有埋ACD系統，大大增加輪胎對地面嘅抓着力，操控性亦因而增強，你會發現，這隻「猛獸」其實不難駕馭，更講求的，是你挑戰速度嘅膽量！當然5前速手排波箱，始終係考驗你嘅駕駛本領。一入波踩油，街霸本色即時顯露，要追求速度感的話，絕不會叫你失望！<br> 不過，這街霸似乎喺高低彎曲嘅山路更能顯示威力，有如坐過山車嘅快感，喺每次加速和過彎時不段重複，好過癮！再多掟幾個彎，竟然……開始受唔住。唔好噓，你試試想像坐過山車超過半粒鐘嘅感受！呢一刻，我絕對同意，Evolution，確是頭「猛獸」！</p><p>LANCEREvolutionIX規格</p><p>引擎：1,997c.c.配Turbo<br> 馬力：280ps/6,500rpm<br> 扭力：36.2kgm/3,500rpm<br> 傳動：5前速手動波箱<br> 查詢：環宇汽車（25200636）</p><p>《頭文字D》戰車</p><p>LancerEvolution夠威水嘅另一個原因，就係佢係電影常客，除咗成龍嘅電影鍾意用佢嚟玩雜耍式飛車之外，另一個叫人印象深刻嘅可以話係《頭文字D》裏面須藤京一（即陳小春的角色）嘅戰車。呢架係95年推出嘅Evo3代，集頭兩代大成嘅Evo3，經京一調校及加上MisfirngSystem後，實力更強，連拓海嘅86都成手下敗將。</p><p>龍種Evo</p><p>06年，成龍自行設計改良EVOIX，外觀上使用大量碳纖部件，而且喺車身拉晒花，並且限量50部而名噪一時。呢部用「國際巨星」品味做賣點嘅龍種EVO街頭味十足，不過除咗佢嘅Fans之外，Evolution嘅車迷就似乎唔係好受，有人甚至認為成龍版EvoIX係最難睇嘅Evo。</p><p>勁辣「露筍」</p><p>香港人愛稱Evolution為「露筍」。第一代「露筍」早於1992年面世，是部因應WRC（世界拉力錦標賽）而推出的四門賽車，取代車身較重，而且出戰WRC已有一段日子嘅GalantVR-4。所以LancerEvolution並非虛有其表，而是部真正嘅戰車，由TommiMakinen駕駛的Evo，就喺96-99年間連續4年於WRC中奪取車手冠軍，其中98年更攞埋車隊冠軍，戰績彪炳。</p></body></html>