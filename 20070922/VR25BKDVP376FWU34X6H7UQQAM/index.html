<html><header><meta charset="utf-8"><title>隔牆有耳：科大生爭宿位靜坐 - 李八方</title></header><body><h1>隔牆有耳：科大生爭宿位靜坐 - 李八方</h1><p>大學開課大半個月，不過科大就有些少麻煩未解決。話說科大今年由於超收非本地學生，加上校內宿位有限，令到超過1,100名學生冇宿舍住。有學生計劃喺聽日發起靜坐，迫令校方解決問題，預計會有100人撐場。<br> 科大位於風景好到冇得彈嘅清水灣，但如果咁多學生冇得住喺學校，交通問題就非常頭痛。科大宿務權益關注組負責人Jimmy向八方話，好多住得偏遠嘅同學都分唔到宿舍，「除咗住喺屯門、元朗、北區嘅同學一定有宿舍住之外，大埔同將軍澳嘅人就冇得住。」冇宿舍住嘅同學，一係去其他同學房間屈蛇，一係就早啲起身，由屋企搭車返學。<br> 據知，科大首席副校長錢大康已安排見學生商討，校方亦已向教院租借約68個宿位，亦考慮喺將軍澳區租私人樓做學生宿舍。</p></body></html>