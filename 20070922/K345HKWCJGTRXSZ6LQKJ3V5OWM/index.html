<html><header><meta charset="utf-8"><title>Blu-ray《血仍未冷》<br>發哥高清冧女</title></header><body><h1>Blu-ray《血仍未冷》<br>發哥高清冧女</h1><p>最近好多產品都冠上「高清」兩個字作宣傳，不過對影音發燒友，尤其係戲迷一族，已經有「唔係Blu-ray唔睇嘅趨勢」，連DVD質素都滿足唔到佢哋。而今個星期雖然無乜大片推出，不過就讓筆者留意到周潤發第一套進軍荷李活嘅電影──《血仍未冷》，新出Blu-ray版，雖然係舊戲翻出，不過高清版睇落完全另一個風味，網上更有討論區評此BD為4星（最高5星），值得推介。<br><br>記者、攝影：許福合</p><p>必試位</p><p>槍聲逼真有雜音</p><p>好多時睇DVD或BD，都好鍾意先合埋對眼睇，Feel吓聲靚唔靚先。《血仍未冷》DVD雖然推出已有一段時間，不過最近才推出BD版，因為使用無壓縮PCM5.1，只要你器材有番一定質素，尤其擴音機支援PCM5.1，音質已經會比DVD好，個人聽落，覺得比用AC-3DVD更佳。<br> 《血仍未冷》內容基本上係發哥揸住槍由頭射到尾，戲內槍戰連場，槍戰時尤其感覺音質細緻，套用戲迷術語，就係好有立體感，誇張啲講句，就好似可以「聽」出畫面一樣，非常逼真！不過可能因為《血仍未冷》始終係舊作，當前景聲音比較靜時，就有唔少雜音，估計係製作問題，非BD之過。</p><p>黑位睇真啲</p><p>對於畫面來講，我就覺得比DVD版好太多喇！BD版《血仍未冷》擁有BD影片畫面銳利特點，加上吳宇森電影經常喜愛使用慢鏡表現技巧，整體感覺畫面Sharp好多。另一個明顯有改善就係黑位內容，《血仍未冷》黑位所佔畫面比重好高，DVD版基本上睇唔到嘢，去到BD版呢個情況明顯有改善。筆者極度推介用LCDTV睇，雖然一般用Plasma會比較有電影感，不過對《血仍未冷》BD來講，LCDTV能夠有清晰畫面效果，再經過畫面強化處理，好多暗位都可以「現形」，例如皮褸、頭髮等都可以出番晒，畫面正好多！</p><p>Blu-ray碟機推介</p><p>要買部BD碟機，現時已經有唔少選擇，除咗大多數人想起嘅PS3，SONY最近新推出一部入門級S300，價錢都係賣$4,980，比起PS3貴些少，不過已經令到好多因為PS3係部遊戲機而未敢踏入BD世界嘅玩家放心，始終真正BD播放機，論功能質素，即使入門級亦比較令人有信心！另外比較高檔有SONYBDP-S1E，效果比較穩定，畫面會接近電視感，硬度及清晰度高；另一部PanasonicDMP-BD10喺美國相當受歡迎，畫面有電影感，相對設定調校都比較詳細。</p><p>用PS3睇BD？</p><p>究竟用PS3睇BD質素如何？因為以往PS3係最便宜BD「播放機」，所以唔少人都用來頂住先，至於質素其實如何呢？筆者就問過AVConsultant影音專家AlanLee，佢話：Blu-ray特性其實都可以喺PS3上睇到，Blu-ray碟Noise比較多，但解像度、層次感同黑位演繹上，就比較出色，動態表現亦比較好；而音質方面，Blu-ray因為幾乎能支援所有Codec，所以電影公司都可按需要加上音響效果。當以HDMI作為輸出，畫面與高檔BD播放機唔會差好遠，不過播放功能就明顯比較輸蝕。</p><p>查詢：<br> （a）SONY（23452966）<br> （b）AVConsultant（25812928）<br> （c）I-Gamer（27253338）<br> （d）DVDPro（23326326）&#13;</p></body></html>