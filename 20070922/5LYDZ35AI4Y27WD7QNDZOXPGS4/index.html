<html><header><meta charset="utf-8"><title>中秋BBQ九大簋<br>柚子醋醃牛好和味</title></header><body><h1>中秋BBQ九大簋<br>柚子醋醃牛好和味</h1><p>中秋節就快到，最熱門賞月節目梗係BBQ，但年年都燒豬扒雞翼好鬼厭！今年一於搞搞新意，找來廚藝老師小松本太太CoCo幫手，「日本人好鍾意食串燒，以前又成日招呼朋友返屋企燒嘢食，度BBQ食物我最叻!」咁就有請佢過料兼示範，來一席中秋BBQ九大簋。<br><br>記者：廖秀娟<br>攝影：陳陶鈞<br>示範：小松本太太CoCo<br>Model：Naomi、小松本太太、Twinnie、細權</p><p>紅葉柚子醋牛仔骨</p><p>牛仔骨用柚子醋醃2小時，燒至八成熟後蘸蘿蔔茸汁食，好開胃。</p><p>材料</p><p>牛仔骨450克、日本蘿蔔1/3條、紅辣椒1隻、柚子醋3/4杯</p><p>蘿蔔茸汁做法：</p><p>刨去蘿蔔皮後，用筷子在中間插個小孔，放紅辣椒進小孔後剪掉多餘部份，將蘿蔔連紅椒一同磨茸後隔去水份，拌入柚子醋便成。</p><p>雞皮紫蘇蝦</p><p>用日本稱作大葉的紫蘇葉包着鮮蝦，再綑着雞皮，燒至雞皮焦香，吃時有蝦鮮、葉香與雞油香，好惹味。</p><p>材料</p><p>中蝦20隻、日本紫蘇葉20塊、雞皮8片</p><p>日式BBQ方便又好味</p><p>燒嘢食唔係豬扒雞翼就係腸仔，但CoCo話要自己做都唔係咁難，「日本出品好多醬料，用嚟醃肉點醬夠方便。」好似柚子及梅子汁料醬油，配肉類冇咁滯，麻醬配蔬菜類夠香口，淡豉油夾海鮮又夠鮮味，「日本人愛串燒，串燒店經常有精緻組合，好似雞皮紫蘇蝦，我都係喺串燒店食過試做，放諸BBQ一樣得啫！」</p><p>番薯煙肉卷</p><p>日本番薯夠香甜，綑上煙肉燒至微焦，便香脆誘人。</p><p>材料</p><p>日本番薯12両、煙肉2包</p><p>照燒豆腐</p><p>用客家豆腐角或嫩豆腐都可以，前者吃落更香口，且攜帶方便唔易爛，燒烤時間更短，將所有調味拌勻後醃豆腐半小時便可燒！</p><p>材料</p><p>客家豆腐8磚、味醂1湯匙、薑汁1茶匙、豉油2湯匙、油1湯匙、糖1茶匙
</p><p>田樂茄子</p><p>茄子𠝹直條，包着錫紙燒熟，隔行挑起茄子皮，淋上麵豉醬及KimChi醬便可。</p><p>材料</p><p>茄子2個、麵豉醬5湯匙、韓式KimChi醬3湯匙</p><p>波子汽水雞翼</p><p>即是冇色可樂雞翼，用3/4支波子汽水及梅鹽醃雞翼2小時，燒好後雞翼便有微微酸甜味，好開胃。
</p><p>材料</p><p>雞中翼18隻、梅鹽3茶匙、波子汽水1支</p><p>鹽燒秋刀魚</p><p>九月是秋刀魚最肥美當造的時候，只需將魚包着錫紙後，放爐上燒熟，除去錫紙後，在魚面撒上海鹽調味已足夠。</p><p>材料</p><p>秋刀魚1條、海鹽少許</p><p>芝士豆沙年糕</p><p>日本紅豆的甜糯一向誘人，拌入微甜的忌廉芝士，放在年糕上燒至年糕軟身，這道香熱甜品一定大受歡迎。</p><p>材料</p><p>忌廉芝士100克、日本紅豆沙200克、日本年糕10片</p><p>香辣魷魚</p><p>新鮮魷魚原隻燒好後切片，隨便蘸豉油或蒜茸都好味；今次用鰻魚汁加少許辣椒油，更加香辣惹味。</p><p>材料</p><p>魷魚1隻、鰻魚汁1支、辣椒油或XO醬2湯匙</p><p>買定料　明日教你整甜品<br>迷你榛子拿破崙</p><p>無鹽牛油30克、低筋/高筋麵粉各108克、酥皮牛油165克、吉士粉80克、牛奶220毫升、純榛子醬48克、淡忌廉80克、焗香榛子粒20粒</p><p>一口特濃朱古力蛋糕仔</p><p>72%朱古力粒135克、淡忌廉58克、無鹽牛油58克、可可粉57克</p><p>低脂泡芙</p><p>脫脂牛奶60毫升、無鹽牛油50克、代糖62克、麵粉62克、法國低脂白芝士200克</p><p>高纖低糖芒果慕絲杯</p><p>芒果茸200克、代糖40克、魚膠片3片、淡忌廉190克、水晶蒟蒻果凍粉15克、高纖椰果/金柚肉各適量</p></body></html>