<html><header><meta charset="utf-8"><title>股路縱橫︰趁機發掘好股令財富再升級 - 郭兆誠</title></header><body><h1>股路縱橫︰趁機發掘好股令財富再升級 - 郭兆誠</h1><p>今次跌市，由7月26日的高位23557起計，暫時最低係8月2日的22144，只經歷7個交易日，恒指就下跌超過1400點，跌幅6%。以一個中期調整來說，無論時間和跌幅，都未夠數，大市會繼續尋底，早前預期恒指會下跌到21800至22000水平，在外圍跌市衝擊下，港股本周會初步試底。<br> 股市要升之時，任何壞因素、壞消息，都可以當佢冇到；但股市要跌之時，利淡消息同言論，就會空群而出，被誇張、被渲染，直到大戶完成其心目中的部署後，情況又會完全改觀。同一件事件，在升市和跌市中，可以有完全不同的看法。<br> 趁低買貨，不用心急，雖然大戶全方位造淡，但北水南下令港股嚴重水浸，預期再下跌的幅度不會大，但一次中期性調整，總需要經歷一個較長的時間，大市在到底後，即使反彈，仍只係低位爭持上落之局，唔會立即重拾升軌，呢段營造底部嘅時間，通常會維持一個至兩個月，到時機成熟時，升浪才會再現。<br> 上一個升市，無論係新手、資深的投資或投機者，好多都賺到第「Ⅹ」桶金（Ⅹ代表任何一個數字），而亦有好多人知道跌市遲早會來臨，在市勢火紅時，由大大注變成細細注，明哲保身，家下又可以等機會買平貨。經歷過多次大風浪，香港的投資者成熟了好多，而新手亦親身體驗到一次寶貴的經歷。<br> 中期調整完成後，藍籌、紅籌和國企股，當然有再升的條件，而上一個浪，升到㷫烚烚的二三線股，好多仲一路喺度做緊大製作，呢類股仔，在下一個升浪中，升幅一樣可以倍計，不容小覷。在大市調整期間，作好部署，發掘明日之星，迎接下一個升浪，令財富再升級。</p><p>民安候回至3元吸納</p><p>6月底，推介民安控股（1389），當時股價2.43元，上升目標3.20元，唔使1個月，已完成目標，上周股價更高見3.68元，之後受大跌市拖累，股價一度回到3元水平，上周五收3.24元。<br> 民安內地發展加快，可趁股價回落到3元以下水平低吸，年底前有機會賺2至3成。民安旗下的民安中國，今年已在內地新開5間分行，預期收益會大幅上升。</p></body></html>