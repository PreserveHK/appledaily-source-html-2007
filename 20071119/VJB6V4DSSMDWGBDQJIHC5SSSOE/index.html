<html><header><meta charset="utf-8"><title>股場放大鏡：睇好樓市首選信置 - 歐陽風</title></header><body><h1>股場放大鏡：睇好樓市首選信置 - 歐陽風</h1><p>早兩三個月，街頭巷尾都聽到香港人大談股票經，不過到近一兩個月，講股票嘅已經少咗好多，反而講樓經嘅忽然大增。根據11月16日所公佈的最新數字，反映二手樓市走勢的中原指數，報61.31，較前周升1.4%，正式上企60點的關口，並突破99年及06年兩次形成的阻力。<br> 有人講過由於過去10年二手樓會有折舊，所以中原指數能否重上97高位頗成疑問，因此月前出現太古城一個全海景大單位樓價突破97高峯，被認為係特殊例子。<br> 用97年情況同𠵱家比較，原來仲有好多數字頗為有趣，例如97年本港銀行總存款大約有26508億元，07年已增至53376億元，增長有達1倍多，97年港股總市值只是4萬多億元，現在已增至20多萬億元。過去10年來，香港人總財富增加了多少？這些財富效應，其實早已在屢創新高的豪宅價中表現出來，中價樓遲早水漲船高。</p><p>股跌樓未必跟跌</p><p>上星期股市再跌，現在是時候考驗樓市與股市關係，由於講到明係套股換樓，歐陽風相信股市跌，樓市未必跌。地產股近期下跌，同國內投資受宏調陰影拖累不無關係，假如相信香港樓市升浪，係時候分段吸納實力地產股，信置（083）國內投資相對少，係較佳選擇。</p><p>多金控股發盈喜</p><p>多金控股（628）上星期五發出盈利預增通告，表示今年9月底止之6個月業績將轉虧為盈，相對於上年同期，有可能達致重大溢利。盈喜對於國企股嚟講，唔係出奇，三四線股盈警就聽得多，呢隻「多金」，做乜生意賺咁「多金」？<br> 多金專做澳門叠碼仔生意，透過收購兩家博彩中介人實盈及多金娛樂，涉足澳門賭業，又於9月以9.93億元收購持有威尼斯人指定博彩中介人代理業務60%權益。呢盤生意有幾多金，即管拭目以待。</p></body></html>