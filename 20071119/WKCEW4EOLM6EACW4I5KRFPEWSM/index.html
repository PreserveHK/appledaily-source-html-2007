<html><header><meta charset="utf-8"><title>求驗客手記：入球王大衛希利　北愛救星 - 求驗客</title></header><body><h1>求驗客手記：入球王大衛希利　北愛救星 - 求驗客</h1><p>有類人天生係紀錄王，北愛爾蘭射手大衛希利就係例子。呢位28歲富咸前鋒上周六2:1反勝丹麥場歐國外，射入嘅奠勝球係佢喺外圍賽第13球，破咗克羅地亞名將蘇加喺96年外圍賽嘅12球紀錄，仲保住球隊出線希望！<br> 我求大俠反覆睇過入球片斷，佢喺大禁區頂背住一名後衞，見對方中場球員頂後於是用右腳攞但甩腳，好彩佢快對手一步追返並引球推向右邊，跟住轉身右腳一「唧」，皮球居然「笠」向遠柱入網。呢球波佢好可能係想傳入禁區，只係誤打誤撞射入。</p><p>「我唔想講紀錄」</p><p>不過，正如大衛希利賽後話：「我唔想講紀錄，我成晚都係諗住贏波。」有乜緊要得過贏波呀？只要北愛爾蘭下場作客爆冷贏西班牙，瑞典又意外輸畀拉脫維亞，北愛就可以首次進軍歐國盃決賽周。到時，大衛希利呢位北愛史上射手王（33球）仲唔入硬名人堂？<br> 呢個大衛希利今屆歐國外鴻運當頭，06年9月對西班牙個人大演帽子戲法，07年3月對列支敦士登再入3球，成為球隊史上唯一兩度大演帽子戲法嘅球員。希望佢周三對西班牙再次發功，協助球隊奇迹出線啦！<br> 出身曼聯青年軍嘅大衛希利，目前喺歐國外射入13球，領先次席克羅地亞嘅伊度亞度達施華（10球）同第3位波蘭嘅施莫拿歷克（9球），睇嚟佢好大機會成為歐國外入球王啦！此情此景，唔知曼聯領隊費格遜會唔會後悔當年冇留住佢呢？</p></body></html>