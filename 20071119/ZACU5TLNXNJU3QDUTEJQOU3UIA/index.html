<html><header><meta charset="utf-8"><title>求驗客手記：形勢告急！請支持港隊 - 求驗客</title></header><body><h1>求驗客手記：形勢告急！請支持港隊 - 求驗客</h1><p>香港隊喺世界盃預賽作客慘吞土庫曼3蛋，又再提早出局。講真，以港隊目前嘅實力，主場都贏唔到，作客舟車勞頓，球迷更加唔會寄厚望。</p><p>網友狂插準備差</p><p>估唔到嘅喺，南華足主羅傑承喺幾個月前嘅足總大選，高調力撐梁孔德做主席，賽前同賽後竟然掉轉槍頭，連續兩日喺「南華部落」狂數新任足總領導層，話佢哋賽期編排混亂；仲話如果佢做足總高層，寧願派𡃁仔出賽吸取經驗噃。<br> 世界盃4年一度，就算出線機會唔大，我求大俠覺得足總點都有責任早啲備戰；點知足總新領導層淨係識賽前加吓獎金，草草操幾課。𠵱家輸3球出局咁難睇，難怪球迷谷氣。<br> 唔少網友就喺討論區，狂插呢支港隊陣容弱雞，準備工作更加係近年最差。教練黎祥賽後話，港隊其實表現算唔錯，起碼做到有攻有守，衰在自己交失波造就土庫曼先入波；而下半場利偉倫後場嚴重失誤令球隊再失，先至跌落絕境。<br> 其實，港隊有問題，咪即係香港足球有問題。過去十幾年，本地球隊重用冇質素嘅外援同國援，令一班有質素嘅小將冇機會出場；咁嘅環境，想港隊有成績都幾難，最後搞到黎祥喺預賽前要搵蔣世豪出山，就知本地球員幾咁凋零。<br> 假如好似羅生咁講，搵班𡃁仔去踢，輸10球8球返嚟，又由邊個負責呢！計我求大俠話，既然大家坐埋一條船，不如齊齊諗計做好啲青訓，搞好本地足運好過啦！</p></body></html>