<html><header><meta charset="utf-8"><title>詹瑞文　萬七師奶千面如一</title></header><body><h1>詹瑞文　萬七師奶千面如一</h1><p>又係詹瑞文。<br>數吓呢版有幾多個詹瑞文？厭嘛？<br>假如一版有幾十個詹瑞文足以使你煩厭，《妙手仁心》播完1播2又播3你也覺得悶嗎？《大時代》到《溏心風暴》到《歲月風雲》爭爭產報報仇的故事，你真心的仍舊覺得劇力萬鈞？《獎門人》到《美女廚房》到《味分高下》同一批人將食物𦧲完又食過，你還是看得津津有味笑到飛起？一年幾十轉慈善節目，總理亮亮燈、藝人炒埋一碟獻技，你也毫不猶豫由頭追到尾？<br>TVB今日又大一歲，越老越低B，怎麼萬千師奶愛得死心塌地？<br>講緊師奶，你估你冇份？<br><br>記者：劉嘉蕙<br>攝影：陳陶鈞&#13;</p><p>舊愛新恨40年　TV一啲</p><p>傳說中的娛樂圈新仇，是陳志雲與詹瑞文。詹瑞文扮志雲焗飯，志雲反贈他一個雪櫃。<br> 你估陳生會來看《萬千師奶賀台慶》嗎？「唔知，不過以前幾個劇他有來，仲唔使我畀飛，佢自己買。」詹瑞文玩港姐造型、扮志雲焗飯、又白紙黑字寫明「祝TVD生日快樂」，人家好難唔嬲落去，「NoNo，唔係TVD，係TV『D』，即係『TV一啲』。」你有你封殺，我有我玩法。「而且講香港電視文化，你也不可能避過TVB。」《萬》劇宣傳句子講得直接，這是一部「40年永不轉台DieHard電視迷退化論笑淚史」，從未轉台，咪即係嗰台。<br> 喜歡劇場的，其實不多看電視吧？「都係呀，淨係睇新聞。我很在意腦袋放甚麼。現在電視播的多是廢物，不想霸佔腦空間。」囡囡看甚麼？「我選有意思的卡通片給她。」&#13;</p><p>時光倒流，少年詹倒是電視迷，他65年出生，兩歲時無綫開台，是全港首個免費電視頻道，那時電視機未普及，他住石硤尾7層大廈，課餘最大消遣是到士多舖「裝」電視，「當年好巴閉，要畀一毫子才可入士多，冇錢畀就在外面企，電視播乜就睇乜，黑白片都覺得好睇。」<br> 少年詹家裏70年代開始有電視機，見證了電視劇黃金時期，「70年代香港小孩都是同一種生活，返學、放學、做功課、睇電視。那時套套劇都追，最鍾意古裝，睇完《書劍恩仇錄》，想像自己是英雄。」他年幼的英雄想像，變成今天的廢物場。</p><p>人人都係師奶</p><p>劇名叫《萬千師奶賀台慶》，詹瑞文說：「市民從看電視學懂生活，『TVD』40年，也就是香港40年，它最大的貢獻，是造就香港遍地師奶──只見眼前利、八卦、精打細算。所以男人係師奶、《男親女愛》MissMo係師奶，人人都係師奶。」
</p><p>傳播理論有云，Mediumisthemessage（媒體就是訊息），香港電視現象，是Mediumistheidentity（媒體就是身份），電視讓香港人都活得很師奶，「電視節目的定位，就是希望『牛頭角順嫂都睇得明』，所以內容淺白，要用最表面的方式處理人際關係。劇情有人吵架，一定有個和事老講句『床頭打架床尾和』；旅遊節目帶人買平手信、找抵食餐廳，很少用另一個形式講一件事。這樣社會不會有進步。」八卦小家文化越谷越旺，港人流行糟蹋美麗，「以前看港姐會覺得好仰慕，現在未正式選先踢爆這個隆胸那個去飯局。即使你不看，也難逃捲入八卦漩渦，因身邊人人都會講，是一種意識形態。」
</p><p>順嫂撲飛潮詹Sir都係TVD？</p><p>《萬》的宣傳海報上面，12位候選師奶排排企，髮式造型各異，卻又全部都是「詹師奶」，諷刺香港人人師奶，卻又千面如一，「香港人越來越冇個性。一群人聊天，內容往往是昨晚劇集劇情，不關心世界大事，不需要獨立思考。」我記得幾個月前《溏心》熱播，去到邊都被迫翻睇YouTube相關片段，同一個笑位笑了幾十次，厭得我。詹瑞文說，師奶有時也偉大可愛，但社會需要多元，「這個劇並非要批評師奶，只想觀眾發現，哦，原來我都係師奶，那我該怎樣去衝破這個困局呢？」<br> 我關心的是，這個劇，陳志雲要看，要不要也叫牛頭角順嫂來看？「呵，最好牛頭角同橫頭磡順嫂都來看，我無任歡迎。」<br> 事實上，有人雪上結霜，有人越雪越強，今趟詹Sir失驚無神入雪櫃，《萬》劇即爆Show加開明年08場。現時票務，07年場全滿，08年場賣剩兩成，背後暗示當然是這一個──牛頭角順嫂撲飛要快手呀。&#13;</p><p>電視退化論</p><p>詹瑞文說，時代進步，電視一路路倒退。以前是帶領潮流，現在拖低民智。「以前看電視令人變得聰明，現在會越看越蠢。」<br> 《萬千師奶賀台慶》由他和林奕華主力創作，林奕華70年代加入無綫做編劇，那時電視台裏頭，撞口撞面都是「海歸」知識分子，對製作好節目很有抱負，「我聽林奕華講，無綫開台之初，沿用澳洲制度，口味偏向中產、西化，製作人眼界較闊，會購入知識性節目。我細個時睇《芝麻街》，真係學到好多知識㗎！」<br> 做電視文化舞台劇，詹瑞文密密惡補近年電視出品，驚訝節目越做越反智，過度娛樂及商業化，「譬如體育節目，以前細個睇，會教你足球史，現在就全娛樂化，連體育節目都要玩遊戲；一開電視，就是看一個人愚弄另一個人。人家美國American'sIdol是勵志節目，香港版《殘酷一叮》主持人和嘉賓集集鬥寸，帶動挖苦文化。」咪係，個個遊戲節目都Sell勁獎品，又唔係畀我，望人富貴我續貧，都唔知有乜咁好睇。「電視劇直頭變晒質，來來去去一樣劇情，着時裝、古裝、消防員裝和警裝都冇分別。」<br> 「那班人到底在想甚麼？」詹瑞文問，比起杜大導說騎呢人有個騎呢台，都算厚道。</p><p>香港電視簡史</p><p>1957　麗的呼聲成立「麗的映聲」，每月收費$25，設一條黑白英語頻道<br> <br> 1962　颱風「溫黛」襲港，造就第一次大型電視籌款表演<br> <br> 1963　麗的增設中文頻道<br> <br> 1965　港英政府宣佈香港電視集團取得免費無線電視牌照<br> <br> 1967　11月19日，免費無線電視正式啓播，翌日《歡樂今宵》首播<br> <br> 1968　無綫電視製作第一部劇集《夢斷情天》<br> <br> 1970　香港電台成立公共事務電視部，製作節目供商營電視播映<br> <br> 1971　《歡樂今宵》成第一個彩色製作節目<br> <br> 1973　麗的映聲易名麗的電視，成為第二個免費電視台<br> <br> 1973　無綫電視舉辦第一屆香港小姐競選<br> <br> 1975　第三間免費電視台佳藝電視啓播，惜78年佳視便倒閉<br> <br> 1982　麗的電視易名為亞洲電視<br> <br> 1993　有線電視啓播成為香港第一間多頻道收費電視台<br> <br> 2003　now寬頻電視啓播成為香港第一間IPTV（網絡協議）電視台</p><p>《萬千師奶賀台慶》</p><p>日期：07年11月30日至12月9日、08年1月12日至1月27日<br> 地點：香港演藝學院歌劇院<br> 網址： http://www.te-pip.com </p></body></html>