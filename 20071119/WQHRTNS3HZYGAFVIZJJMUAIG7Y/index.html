<html><header><meta charset="utf-8"><title>執型個腦<br>潮豹笠Keyboard</title></header><body><h1>執型個腦<br>潮豹笠Keyboard</h1><p>前排H&amp;MｘRobertoCavalli的豹紋系列被人掃清光，就知豹紋係今個冬季的熱賣。想屋企個芒、keyboard都跟上潮流，不如花點心思，用塊豹紋布加上一針一線，自我度身訂做，咁size同taste都可合你心意。<br><br>記者：朱崇德<br>攝影：陳陶鈞、林栢鈞<br>Model：阿儀</p><p>毛毛防跣暖笠笠</p><p>𠵱家天寒地凍，一個毛毛布keyboard冚，真係暖到入心。今次仲加入一個小小的手墊位，打起keyboard上嚟，暖手又就手。咪以為豹紋好似有點激，其實yeah到暈，毛毛仲有防跣作用，打起keyboard上嚟更得心應手！</p><p>材料</p><p>豹紋毛毛布1疋、啡色喱士邊4呎、米少許<br> 價錢：$30<br> 製作時間：45分鐘</p><p>Step</p><p>囗量度keyboard尺寸（如18"闊，底、面環繞一圈為16"），另加4"做手墊，留半吋車線，是以布料尺寸為37"×37"。將布對摺，縫起兩邊，成一個開口袋狀。</p><p>囗將兩嘜米分別裝在兩個保鮮袋內，再放入開口袋的最底部，將之壓成條狀。</p><p>囗在布袋底邊離底約4"縫起，將兩個米袋固定在其中。</p><p>囗最後連好袋口，並在四邊位置縫上啡色喱士花邊作裝飾。</p><p>小秘技</p><p>保鮮袋好易會有空氣留存，令米袋手墊位唔夠貼服，建議入米袋前先拮幾針作疏氣。不想用膠袋，可以直接將米粒放入豹紋袋內再縫實，不過緊記縫針要縫得夠密，最好用衣車。</p><p>芒冚附設老鼠袋</p><p>勤力逛腦場及家品店者都發現，市面普遍所售芒冚只有15"，但現時入門LCD已經走向17"-19"，啱size的芒冚實在難尋，好多仲係爛鬼「老翻」公仔膠套。如自己動手做一個，加多點oversize感覺，全方位防塵之餘，仲可以作家居裝飾物。</p><p>材料</p><p>格仔布1疋、豹紋毛毛布少許、通花喱士3呎、藍布繩少許<br> 價錢：$20<br> 製作時間：30分鐘</p><p>Step</p><p>囗先量度芒的尺寸（例如高、闊均為14"），方便剪出布樣。由於是前後幅，布的尺寸會是芒的2倍，再預留每邊半吋車線位。將四邊邊位用車線包邊，避免邊位散開，再在布面縫上喱士花邊作裝飾之用。</p><p>囗將布對摺成方形，再在芒邊的前、後幅中間位置，縫上兩條10cm布繩。</p><p>囗在面幅縫上一個5"×4"的豹紋小口袋，以放mouse之用。</p><p>小秘技</p><p>想買又平又靚嘅布料，可以到深水埗基隆街一帶的布行，價平又多選擇。唔想咁麻煩，可以用着舊咗嘅格仔恤衫作材料亦可。</p><p>可愛IT電腦小配件<br>LEGO裝置藝術</p><p>驟眼睇似加大碼LEGO擺設，其實佢係LACIE外置式硬碟的電腦周邊裝置，4粒裝LEGO放2.5"Notebook式硬碟，6粒裝放3.5"的一般硬碟，行極速USB2.0。<br> 3.5"版：<br> 500GB/$1,020<br> 320GB/$790<br> 250GB/$755（a）<br> <br> 2.5"版：<br> 160GB/$860<br> 120GB/690<br> 80GB/540（a）</p><p>小積木記憶手指</p><p>呢隻由記憶體大廠兼老品牌Kingston所推的MINIFUNUSB2.0FLASH，玩細號裝小LEGO，可以將幾粒砌埋一齊。手指行高速USB2.0，整體size大概只有兩個USB頭咁細。<br> 1GB/$79、2GB/$135（a）</p><p>邊用Mouse邊開餐</p><p>呢件又刀又叉嘅物體，原來係為mouse不離手的電腦迷而設計。只要將呢隻SHOCK-C套在手指上，當你想夾嘢食時，唔使放低mouse都夾到，而且包唔會整污糟手指同mouse。</p><p>（a）AGrade（21528000）<br> 地址：深水埗福華街146號黃金電腦商場地庫43B<br> <br> （b）i-Gamer（27253338）<br> 地址：深水埗福華街161-175號福仁商場地下G16及G20號舖</p></body></html>