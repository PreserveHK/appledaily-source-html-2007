<html><header><meta charset="utf-8"><title>中環在線：唔清卡數利叠利 - 李華華</title></header><body><h1>中環在線：唔清卡數利叠利 - 李華華</h1><p>鄭大班苦口婆心勸年輕人千祈咪欠卡數，佢嘅擔心唔係冇道理，應該睇過吓滙豐內部數據先咁講，睇怕唔多唔少，都反映出大專生拖欠卡數問題有幾嚴重。<br> EPS易辦事舊年委託港大社會科學研究中心進行「青少年消費調查」，發現有近七成受訪嘅後生仔，都出現「使大咗」情況。喺受訪嘅千多個14至25歲年輕人入面，有七成曾經收支不平衡。18歲以上學生消費較高，平均每月使3629蚊，大部份用喺飲食、娛樂等消費，入不敷支已成為唔少大專生嘅切身難題。<br> 現時18歲以上嘅香港人，平均每人有1.94張信用卡，其中25%未能依時每月還清卡數。信用卡利息一向揦脷，而且計息方法係「利叠利」，條數好襟計。以獅子銀行為例，拖欠消費結欠實際年息要畀26.81厘，華華計過，如果欠2000蚊卡數，每月只還最低還款額嘅話，要成56個月先可以還清，利息承惠1329蚊。同學仔最好都係聽鄭大班話，每月清晒啲卡數。</p><p>主要銀行碌卡拖數息率參考</p><p>銀行實際年息(厘)<br> 中銀香港：32.4<br> 渣打：25.5<br> 滙豐：26.81<br> 東亞：34.49<br> 大新：25.84<br> 中信嘉華：26.83<br> <br> 銀行平均月息(厘)<br> 中銀香港：2.37<br> 渣打：1.91<br> 滙豐：2<br> 東亞：2.5<br> 大新：1.93<br> 中信嘉華：2<br> <br> 註：卡種為各銀行基本VISA/萬事達卡<br> 資料來源：各銀行網頁</p></body></html>