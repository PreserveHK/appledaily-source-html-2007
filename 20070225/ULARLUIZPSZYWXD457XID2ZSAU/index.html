<html><header><meta charset="utf-8"><title>中環在線：私人銀行家門檻大降 - 李華華</title></header><body><h1>中環在線：私人銀行家門檻大降 - 李華華</h1><p>銀行界競爭激烈乜都爭餐死，但估唔到連banker都要爭！中環小密探報料，最近個戰場係私人銀行部，但唔係鬥搶客，係鬥搵得多banker，戰況激烈到唔理好醜、最緊要「叠友」嘅地步，變相將banker行頭嘅入行門檻大大降低！<br> 聞說，某大美資行同某大歐資行私人銀行部門，為咗擴軍，居然向風馬牛不相及嘅髮型界同地產界埋手，搵咗批hairstylist同地產經紀做privatebanker。貪呢班人客路多，佢哋嘅客更fit晒各大小銀行𠵱家虎視眈眈嘅mid-market。<br> 總之，只要你有100萬資產（港紙），就有大把banker貼身招呼你！自問有咁多客源，不妨去應徵，過吓banker癮！</p><p>下一輪去邊度挖角</p><p>至於話搵外行人做有冇問題？有資深banker好感慨咁話，正所謂「一而當十，十而當百」，呢一刻最緊要係人多好辦事，啲客就最緊要賺錢，大家仲邊得閒理專唔專業吖。之但係，大家可以放心，請咗佢哋返嚟係做junior，會搵班老鬼傍實同畀training，有排先升做senior……話唔定銀行遲啲會向夜總會同社團挖角，因為媽媽生同蠱惑仔都有好多客路。<br> LiWaWa@AppleDaily.com</p></body></html>