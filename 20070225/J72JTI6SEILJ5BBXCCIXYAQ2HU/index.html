<html><header><meta charset="utf-8"><title>國際網絡：五成英青年已做債仔</title></header><body><h1>國際網絡：五成英青年已做債仔</h1><p>英國《每日電訊報》引述當地一家個人理財教育組織的調查指出，英國半數青少年未滿17歲就欠債，其中唔少人甚至認為負債係一種生活方式。</p><p>做好榜樣　唔好欠債</p><p>調查訪問咗1000個年輕人，結果發現近四分一受訪者認為，銀行透支有助佢哋每月消費可以多過所賺嘅錢；五分一認為信用卡可以令佢哋買到負擔唔起嘅物品；最誇張係有50人以為佢哋根本唔需要還卡債，認真要不得。難怪組織負責人提醒父母做好榜樣，確保子女成年後有足夠理財能力，同埋畀佢哋知道自己需要承擔嘅責任。話雖如此，但到底有幾多父母會同仔女討論理財問題呢？<br> 網友NightOwl07喺《MSN》嘅討論區問：「如果子女問有關家庭財政嘅問題，如每月搵幾多錢或有幾多身家等，應唔應該答佢？真係講畀佢知，又應該透露幾多資料呢？」<br> Pappy97回應話：「父母搵幾多錢，唔一定要畀子女知嘅，佢哋知你有錢，可能仲會扭計買嘢或者要求增加零用錢㖭﹗」<br> schildi：「15、16歲嘅時候，爸爸曾經好詳細同我講關於佢嘅收入、為咗咩目的而儲錢等，令我可從中學到唔少理財嘅知識，透過討論建立互信。但如果子女只得幾歲，就唔需要講太多錢銀嘅嘢，容乜易佢哋返到學校周圍同人講㗎！」<br> rubyshoes抱怨：「我都係讀中學時申請政府資助，見阿爸填申請表先知佢搵幾多錢咋。我仲記得當時佢年薪有10萬美金，於是我就好唔明點解叫佢買一對價值80蚊美金嘅波鞋，佢都話買唔起囉！唔買對鞋唔緊要，我覺得佢嘅薪金反正都披露咗，好應該趁機教吓我理財之道，如儲錢交稅、買保險、要預備一筆錢退休等，偏偏佢就白白錯失一個教育子女理財嘅大好機會。」</p></body></html>