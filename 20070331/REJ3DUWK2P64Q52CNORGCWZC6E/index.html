<html><header><meta charset="utf-8"><title>入機場$99玩筋肉擂台<br>挑戰足球九宮格</title></header><body><h1>入機場$99玩筋肉擂台<br>挑戰足球九宮格</h1><p>以前入機場嘅目的只有兩個，一係接機，一係送機，上個月聽聞佢開咗個4D電影院，心諗︰專登入機場睇場戲咩？𠵱家隔咗一個月，又開咗個新「機場」，叫做「i-Sports挑戰擂台」，入咗一批日本大Hit嘅運動主題遊戲機，仲搞緊個復活節$99優惠遊樂證，由今日起至4月15日，包你試玩5個新Game之餘，仲有任玩兩個電影主題景點。今個復活節如果滯留香港，不如試吓喺機場瞓醒一覺扮BagPacking，玩轉機場再喺大嶼山度宿一宵！<br><br>記者︰劉昱蘭　<br>攝影︰伍慶泉<br>Models︰青、Jel（IG綜藝社群）</p><p>推廣價$99包5個Game</p><p>筋肉擂台就睇得多，終於可以落場，必玩Game一定係SoccerBoy九宮格足球擂台。你見有咁大個龍門，場內仲有籃球、乒乓球、高爾夫球、拳擊等互動運動Game，都知道i-Sports地方夠晒大，佔地15,000呎，共40多部機。每個Game都有個波或者用具畀你攞上手模擬吓，打機考反應之餘，感覺真係做緊運動出到汗㗎。推廣期$99包咗5張激玩劵，即刻試玩!<br> （原價只玩一個SoccerBoy就要$50）</p><p>推介一　SoccerBoy考踢波</p><p>玩法︰畀你12個波嘅機會，準繩射入晒9宮格。呢個Game係全場好玩之最，真係考功夫考腳法唔係亂嚟，同埋係最似玩緊簡易版筋肉擂台。</p><p>推介二TwistingHoops入樽擂台</p><p>玩法︰同足球一樣，都係12個波嘅機會，準繩射入晒9個籃。一般機舖都係一個籃郁來郁去考眼界，呢個Game9個一齊前後左右郁難度大增，但都係SoccerBoy好玩啲，因為籃球滴滴吓可以一味靠運。</p><p>推介三　SmashPingpong乒乓球擂台</p><p>玩法︰約3分鐘之內，發球機不斷噴波，先緩後急，打番過對面枱16個格着晒燈就最醒。去到最後階段，啲波一定會噴得快到打唔切，似波打人多過人打波﹗同埋重複打中同一格，佢會熄番燈，勁好玩。</p><p>推介四　CrazyBeat拳擊擂台</p><p>玩法︰依個機講出嘅數目字次序照打番相應位置，分4個Round會越講越快，不過有時唔知係太緊張定佢口齒不清，會聽唔清楚，或者太快打咗落去佢Sense唔到，好激氣。</p><p>推介五　TheHouseoftheDead4Edition射喪屍</p><p>玩法︰同街機TheHouseoftheDead嘅玩法無分別，不過佢張椅會轉去後面個Screen前後都有嘢打，有現場感同動感啲。</p><p>i-Sports挑戰擂台<br> 地址︰機場翔天廊6樓6P003號舖<br> 電話︰35591116</p><p>$99包埋兩個電影主題</p><p>$99玩完5個Game，仲可以入亞洲最大4D超立體巨幕影館，睇場戲又包爆穀汽水套餐1份。另一個景點就係「星光無間」，入面除咗睇最新嘅夜宴戲服展覽外，都有3個互動電影遊戲俾你玩：</p><p>星光無間（35591429）<br> 地址︰機場翔天廊6樓6P006舖</p><p>復活節夾巨型扭蛋</p><p>趁復活節檔期，機場搞咗好多Gimmick，全港唯一3D立體電影《羅拔神奇家族》，4月5日就喺4D影院上畫，呢部係全港第一部數碼高清立體電影，同3層嘅立體電影比較，現場感大增。而且係廸士尼第一部粵語配音嘅立體動畫電影，啱晒一家大細。另外，復活節唔少得復活蛋，機場有個巨型扭蛋機，內含絕版扭蛋，要扭就要最多憑2張單據，滿$200抽1隻，最多$800攞4隻。</p><p>入機場歎正宗中東菜</p><p>講得正宗就要有根有據，因為一定要攞張HalalFoodCert，證明食物用伊斯蘭教方式拜過神先得，呢度就做得到。地中海以豆類同穀物製成品多，香港少見，嚟到要試!</p><p>HabibiCafe<br> 地址︰機場翔天廊5樓5P171號舖<br> 電話︰35591433</p></body></html>