<html><header><meta charset="utf-8"><title>環球片場：Beyonce勁舞飛裙春光任點擊</title></header><body><h1>環球片場：Beyonce勁舞飛裙春光任點擊</h1><p>近排喺美洲開緊巡迴演唱會嘅小天后BeyonceKnowles認真黑仔，繼早前跳舞碌落樓梯同埋演唱會嘅煙花辣親觀眾後，日前佢喺加拿大多倫多開騷，又懷疑跳舞走光露點，仲俾fans擺上網，真係醜態盡現。<br> Beyonce上星期喺多倫多嘅ACC中心舉行演唱會，吸引到近萬名fans入場，當佢如常表演大熱歌曲《DejaVu》嗰陣，因為跳得太落力，成件紗裙飛起。據目擊者表示，當時Beyonce冇戴bra，雖然成個過程只有一秒，但台下大班麻甩fans即時尖叫加掌聲雷動，證明Beyonce乜都俾人睇蝕晒。</p><p>邊唱邊㩒裙</p><p>之後Beyonce做咗個古怪表情，證明佢都知自己走光，之後佢仲表現得心驚膽跳，邊唱邊跳邊㩒實條裙，阿Net睇見佢個樣，都戥佢可憐。可幸嘅係，擺個video上網嘅歌迷都算有良心，將Beyonce露點嘅一刻打咗格，否則Beyonce就會更慘。<br> 版主：阿Net<br> 本欄逢周一至五刊出</p></body></html>