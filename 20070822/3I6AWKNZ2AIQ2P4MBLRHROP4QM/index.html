<html><header><meta charset="utf-8"><title>數碼達人：街機玩上PSP　午夜車神</title></header><body><h1>數碼達人：街機玩上PSP　午夜車神</h1><p>就算無玩過亦都應該有聽過《灣岸》呢款賽車遊戲，與另一款同類遊戲《首都高》背景都係以日本蜘蛛網一樣的高速公路作為賽道。而《灣岸》喺機舖一直都相當受歡迎，最近同名遊戲剛推出PS3版《灣岸Midnight》，一班Fans玩過之後讚不絕口，更話明要玩埋9月27日先推出的PSP《灣岸MidnightPortable》！<br><br>記者：許福合</p><p>金碟試玩</p><p>日前，筆者有機會一試《灣岸MidnightPortable》金碟版，由於仍未係正式版，須要接駁支援機先玩到，所以讀碟都叫流暢，試玩時雖然好暢順，不過就未可正確反映正式UMD版讀Game速度。至於遊戲本身，如果講到PSP上的賽車遊戲，筆者最有印象都係《RidgeRacer》，愛上嗰種純速度感賽車，而今次《灣岸MidnightPortable》，最吸引人係可以喺車多路窄嘅東京高速公路狂飆，自問係「暴走」一族絕對唔可以錯過。</p><p>自選愛車落場</p><p>好多愛車人士，玩賽車遊戲都愛選用番自己的心水跑車，《灣岸MidnightPortable》收錄車種主要係以日本車為主，新車有日產S15、MazdaRX8等，亦有一啲已停產車種，大約有20種之多。雖然與《GT》系列數量上無得比，不過因為賽道主要係以東京高速公路為主，自然以日本車比較常見。遊戲進行亦一如傳統，非常着重故事性，所以開場或有對手出現，都會出現對白，玩落真係有啲似RPG遊戲。</p><p>更啱手提機</p><p>因為《灣岸》同其他一直跑圈、分秒必爭的賽車遊戲玩法唔同，大約每場比賽都可能唔超過一分鐘，所以推出PSP版，玩落更適合，至少唔怕因為將近衝線，而錯過到站下車嘅機會！而難度方面，一開始上手覺得幾難，因為日本高速公路真係好窄，一般都只係雙線行車，所以一開始提議使用FR靈敏度較高的車系，無論入彎或閃避車輛都比較容易。當跑咗幾轉，熟習操控後，可以選擇馬力比較大如GT-R等，享受一下時速300公里嘅爽快！PSP版無咗卡片玩法，但仍保留有連線對戰功能，可以經無線最多4人同時比賽，可惜筆者試玩當日未能真正試到無線對戰部份。</p><p>角色介紹<br>朝倉明雄</p><p>遊戲嘅主角，自從見到有「惡魔之Z」之稱嘅S30後，就被吸引住，後來更成為S30駕駛者。</p><p>島達也</p><p>有BLACKBIRD稱號，正職係醫生，但駕駛技術一流。</p><p>平本</p><p>曾經離開賽車界，不過自從見到惡魔之Z後，又回到車壇。</p><p>黑木</p><p>駕駛32GTR，速度同實力非凡。</p><p>正樹</p><p>股票經紀，同樣因為惡魔之Z，而重新回到賽車世界。</p><p>Fans意見</p><p>ceocei（香港討論區）<br> 正啊!!好期待啊!!!<br> 不過我想問似唔似首都高？<br> <br> 涼宮（2000FUN）<br> 咁又唔好話唔好玩<br> R嗰陣都有玩過<br> 我覺得計HP嚟決勝負都有佢嘅樂趣。<br> <br> peter33942001（跨傳媒討論區）<br> 買唔買得過見仁見智啦<br> 街機嗰隻TOPIC係叫MAXIMUMTUNE！<br> PSP叫MIDNIGHT<br> 係2隻GAME嚟的^^</p><p>Profile</p><p>開發：元氣<br> 主機：PSP<br> 類型：賽車<br> 人數：1人<br> 推出日期：9月27日<br> 查詢：SONY（23412356）<br> 售價：未定</p></body></html>