<html><header><meta charset="utf-8"><title>股場放大鏡：夥拍神華　港葯靠風電發圍 - 歐陽風</title></header><body><h1>股場放大鏡：夥拍神華　港葯靠風電發圍 - 歐陽風</h1><p>將易名為中國風電集團的香港葯業（182）日前宣佈，計劃夥同中國神華（1088）母公司神華集團成立風電合營公司國華協合，投資共4.9億元人民幣，於內蒙古發展風力發電項目，刺激昨日股價升近3成。港葯與神華將分別持有合營公司25%及75%權益，共同開發以及經營內蒙古巴彥淖爾盟烏拉特中旗風電項目。神華係國內煤礦巨擘，表面看來與風電無甚關連，但諗諗佢內蒙有大量煤礦場，地下掘煤地上建風車，確實揀對夥伴。<br> 國華協合的經營範圍，主要包括開發、建設及運營風力發電場、研究及開發風力發電，以及提供工程配套服務。連同國華協合及已開始運作的遼寧昌圖風電場，集團今年內已簽妥5個風場項目，已投產及在建風電場總裝機容量共有210兆瓦。自從上月底配股集資以來，港葯果然積極簽新項目，唔同嗰啲集完資就隱形嘅公司。<br> 港葯管理層表示，估計未來來自風力發電項目的盈利比重，將佔公司整體盈利逾50%，而本年度公司將有8個月營業數據入賬，而該公司也計劃由從事風電設施營運投資及提供發電服務，進一步擴大業務至開發及產銷風力發電設備。見過中國高速（658）可以炒高至100倍PE，相信若港葯搞埋風力發電設備，仲炒得癲。</p><p>替代能源股有得炒</p><p>發展替代能源係國策，中電新能源（735）獲最終控股公司中國電力投資注入風力及水力發電業務，假如短炒股仔，都應該從呢個方向諗諗，例如搞太陽能發電嘅華基光電（155），現價0.51元係成年都未見過嘅低位，個市定返遲早會炒到，揀多隻就係宣佈同中核合作，轉行採鈾嘅世城（355）。</p></body></html>