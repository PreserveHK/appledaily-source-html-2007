<html><header><meta charset="utf-8"><title>金手指：和黃出業績　求神唔甩轆 - 孫柏文</title></header><body><h1>金手指：和黃出業績　求神唔甩轆 - 孫柏文</h1><p>今日，和黃（013）將會公布半年業績，孫柏文當然睇到實。大家作為《金手指》嘅fan屎，都知道我會睇到實嘅原因，係因我喺舊年11月22日叫過大家「一注獨贏買和黃」。<br> 當時，我叫大家買和黃，係因為和黃嘅3拋棄以前嘅硬膠收費模式，收費方法進行文化大革命，卒之明白賣嘅只係「無線寬頻上網服務」。和黃改革嘅決心，甚至畀用戶可以用無線寬頻上網打電話同經互聯網send短訊，毋須用原先吓吓計住嘅電訊服務。當今無線電訊界中，有乜嘢比起打電話voice同短訊sms更加「不可侵犯」、「神聖」，和黃揮刀斬呢兩隻sacredcows，足以證明佢哋嘅決心。<br> 最緊要係從炒賣角度嚟睇，因市場覺得3G隨時會拖垮和黃，所以如果3G不但有救，仲大紅大紫嘅話，和黃就會大升特升。</p><p>冀和黃投資部冇掂次按</p><p>建議「一注獨贏」當日，和黃開市價係71.95元，而目標價係100元，有效期12個月。<br> 今日，和黃最好係宣佈3嘅全球上客量突飛猛進，跟住仲要話上客費下跌。只要EBIT好好睇睇，和黃就升。<br> 不過，我對和黃係有憂慮。<br> 和黃上上下下嘅同事，出咗名「好醒」，而「最醒」嘅部門必屬佢哋炒嘢投資部。過去幾年，全世界啲「最醒」嘅投資、對冲基金，好多都走咗去買包括次按債券等嘅衍生工具，所以求神拜佛，和黃嘅炒嘢部，千祈唔好甩轆，畀啲乜嘢「驚喜」我哋。</p><p>撐扎鐵工人拋空地產股</p><p>霍建寧、陸法蘭，今日睇你哋點樣同一眾（包括李嘉誠）嘅股東交代！<br> 最後，離一離題。聽聞，職工盟李卓人成功籌款，有好多匿名嘅人捐錢，今後扎鐵工人罷工每日有300元津貼。假設特區有3000個扎鐵工人，如果全面罷工，每日需要90萬元去維持。<br> 講真，如果我係一個對冲基金，我會每日攞90萬元出嚟，跟住只要所有地盤停工，我可以拋空地產股，喺股市搵食。<br> 金手指網誌： http://phatdat.blogspot.com </p></body></html>