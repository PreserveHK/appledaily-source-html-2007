<html><header><meta charset="utf-8"><title>桂花煮斑球　油爆泡水添香</title></header><body><h1>桂花煮斑球　油爆泡水添香</h1><p>問10個主婦，9個都話唔識用花煮餸，亂咁配搭又怕唔啱味，正如兩位讀者Ruby同王太不約而同都話：「用花冲茶飲就有，煮餸就唔曉喎！」<br>其實用花煮餸好似冲茶咁簡單，可將花油爆或泡水，<br>用來醃又得煮又得。即刻請海景嘉福酒店總廚梁師傅教用桂花及三七花煮兩味，未食已聞到陣陣花香。<br><br>記者：趙珮倩<br>攝影：周旭文、陳偉強<br>烹飪指導及場地：海景嘉福酒店海景軒總廚梁輝雄（27312883）</p><p>桂花入饌最好</p><p>梁師傅表示，在芸芸花類中，桂花最啱用來入饌：「桂花不但性溫健脾、味道清幽，香味和顏色不會隨烹調而流失，唔會走樣，故十分適用於煮餸。大部份食材都可搭桂花煮，不過注意配搭味道較清淡的海鮮，記得唔好貪多落太多桂花，否則好易會蓋過食物原味；相反，搭肉類就可落多啲。」</p><p>金桂花彩蝶斑球</p><p>需時：15分鐘<br> 份量：2人</p><p>材料</p><p>星斑肉8件、菜心8條、金桂花1/2茶匙、<br> 清雞湯1/2碗、草菇2粒、甘笋/薑各4片、<br> 蒜茸1茶匙<br> <br> 調味：鹽1/3茶匙、砂糖少許、生粉1/3茶匙、清湯1湯匙</p><p>做法</p><p>1.金桂花用清水略冲洗。<br> <br> 2.菜心切成3吋長度，洗淨後穿入星斑肉中。<br> <br> 3.煮滾清雞湯，放入星斑串浸熟約2分鐘撈起。<br> <br> 4.燒熱鑊，放入草菇、甘笋、薑片、蒜茸及金桂花爆香，星斑串回鑊，加入調味料炒勻即可。</p><p>貼士</p><p>新鮮的星斑肉不需醃味，味道更鮮美。　</p><p>三七花亁煎雞脯</p><p>0hr45min<br> 份量：2人</p><p>材料</p><p>鮮雞扒2件、田七花1湯匙（泡熱水）、生抽/紹興酒各1湯匙、砂糖1/2茶匙、薑2片、葱段適量<br> <br> 芡汁：生抽1茶匙、砂糖1/2茶匙、生粉少許&#13;</p><p>做法</p><p>1.雞扒以生抽、紹興酒、砂糖、薑、葱段及田七花茶1湯匙醃30分鐘後，再以滾水蒸15分鐘。<br> <br> 2.燒滾油，把雞件放入炸到雞皮稍脆撈起切件。<br> <br> 3.芡汁料落鑊，加入田七花茶1湯匙，慢火稍煮熱埋芡，淋在雞扒上即可。</p><p>貼士</p><p>雞扒先蒸後炸唔會炸到燶。</p><p>讀者王太：「田七花要落幾多水同浸幾耐先夠？」<br> <br> 梁師傅：「一般浸過面，大約浸10分鐘，就可以用其茶水煮食。」</p><p>一品豆腐</p><p>0hr15min<br> 份量：4人</p><p>材料</p><p>布包豆腐1件、中蝦仁4隻、冬菇1/2隻、叉燒粒少許、鹽1/3茶匙、糖1/2茶匙、雞粉少許、蛋白2隻、生粉1/2茶匙、清湯3湯匙、芫荽/葱適量。<br> <br> 芡汁：蟹膏1両、鹽/砂糖各1/3茶匙、雞粉/生粉各少許</p><p>做法</p><p>1.豆腐攪碎；蝦仁拍扁剁碎；冬菇切粒。<br> <br> 2.將冬菇、蝦仁、豆腐、叉燒粒、芫荽及葱混合，下鹽、砂糖、雞粉、蛋白及生粉調味，蒸8至10分鐘定型。<br> <br> 3.煮滾清湯，逐少加入芡汁料，再以生粉埋芡淋上面即成。</p><p>貼士</p><p>先以微波爐保鮮紙包住器皿，再放入要蒸的材料，成形後會較易倒出。</p><p>野葛菜豬骨豬𦟌煲生魚湯</p><p>4hr00min<br> 份量：4人</p><p>材料</p><p>野葛菜1斤、生魚1條、豬筒骨1條、豬𦟌8両、蜜棗3粒、薑2塊、果皮1塊</p><p>做法</p><p>1.野葛菜洗淨；果皮浸軟。<br> 2.所有材料放鍋內加11/2公斤水，以明火煲31/2小時即可。</p><p>貼士</p><p>煲湯時不要撇油，否則煲出來的湯不夠香，宜在飲湯前才撇油。</p><p>梁輝雄師傅</p><p>入廚年資:超過30年<br> <br> 曾先後於多個國家擔任大廚，如中國多個地區包括北京、日本等，不斷鑽研廚藝，擅於炮製時令小菜及廣東美饌，堅持選用優質材料，不時不吃。</p><p>威水史：兩次獲獎於香港旅遊協會舉辦之「美食之最大賞」，近年經常參加不同團體舉辦之烹飪比賽，屢獲殊榮，廚藝備受肯定。</p><p>買定料明日教你煮餸<br>市橋鯪魚釀原條茄子</p><p>茄子1條、鯪魚肉4両、小棠菜1/2斤、陳皮1/4片、豆豉/蠔油各1湯匙</p><p>剁椒蒸順德大魚頭</p><p>大魚頭11/2斤、大紅尖椒1隻、指天椒1隻、蒜頭4瓣</p><p>鳳城脊肉卷</p><p>脊肉1/2斤、冬菇1隻、金華火腿2両、琥珀合桃適量<br> <br> 脊肉是近豬扒部份、豬腰背位置，較其他部份肉質鬆化。</p></body></html>