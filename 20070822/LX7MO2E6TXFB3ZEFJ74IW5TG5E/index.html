<html><header><meta charset="utf-8"><title>波鞋玩變種　拆NB招牌</title></header><body><h1>波鞋玩變種　拆NB招牌</h1><p>品牌最重要係乜？一對NewBalance最重要的又係乜？之唔係個商標──即上面一個「N」字！NB覺悟到齋玩顏色已經滿足唔到年輕人嘅要求，終於使出「Face/Off」變臉招數，推出Ndividual系列。一對鞋送你幾對唔同顏色魔術貼「N」字，任你將佢撕來撕去，夠晒頂癮！<br><br>記者︰陸俊雄<br>攝影︰陳盛臣</p><p>FootPatrol×576左右都拆得</p><p>M574Ndividual已經夠Gimmick，水貨嘅NewBalance×FootPatrol的M576Ndividual就仲多花款，有黑、啡兩色，油皮製作、大大隻彩色「MadeinEngland」繡字不在話下，就連啲魔術貼「N」字，顏色都要搶眼過M574。跟黑鞋，有粉紅、青、黑；跟啡鞋，有淺藍、黃、啡。隨鞋附送鮮色鞋帶之餘，「N」字更係兩側皆可拆，更勝M574只可拆外側。好嘢一定比較貴，想擁有M576要畀M574成3倍幾價錢！</p><p>NB玩Face/Off
</p><p>如果話Nike神髓在個「剔」，咁NewBalance就一定取決在個「N」。大家咁捨得畀錢買波鞋，多多少少都係為咗呢個字母。一直以來，咩牌子推出新款，十居其九都係轉顏色，特別係個嘜，彩紅七色、迷彩、金銀、Pantone都玩晒，仲有咩未玩過？點知真係有，NB玩招牌任拆，推出M574Ndividual系列。所謂拆，其實係指個「N」字改為魔術貼設計，可以撕落嚟、又可以貼番上去，甚至唔貼「N」字都仲得。今次M574Ndividual推出3隻Colour，分別係黑、白、啡。黑同白，基本上可以俾你換嘅配件係一樣，紅、白、藍、黑4對顏色「N」字，跟盒有唔同顏色鞋帶送埋。至於啡色係較特別，「N」字有啡、橙、金、米黃選擇，真係啱晒啲怕悶嘅年輕人，日日轉樣都仲得。</p><p>Nike混種Jordan四合一
</p><p>NB有新花樣，另一邊廂Nike亦夠古靈精怪，推出咗兩款「混種」波鞋。點「混」法？概念係有破壞亦有建設（Destruction&amp;Rebuilding），例如將AirJordan3至6代炒埋一碟的Spiz'ike，呢對「紅黃黑」效果又幾唔錯，有朋友報料喺裏原宿見過有「紅青黑」㖭。此外，亦有一對集NikeFree5.0、Trainer及DunkHi於一身，再採用6種鞋皮質感拼砌而成的新鞋NikeTrainerDunkHigh森羅萬象（SINRABANSHO），係Nike與日本上野著名波鞋舖MitaSneaker的Crossover別注新作。&#13;</p><p>森羅萬象前半是Trainer，特別係招牌魔術貼位，後半是DunkHigh，而鞋底則是NikeFree5.0。$1,299（c）</p><p>本周波鞋情報</p><p>除了幾款變種波鞋，今日再送上各水貨、行貨最新波鞋情報。包括與Nigo合作搞BBC的美國潮流達人PharrellWilliams所出的IceCream板鞋、Vans的Rad電影鞋、新出行版改晒用料的adidasCampus，以及在日本長賣長有，香港行版再次重出江湖的StanSmith人頭鞋，都係近期熱賣之選。</p><p>售賣點</p><p>a）NewBalance（23676663）<br> 尖沙嘴海運大廈272號舖<br> <br> b）Attitude（27700073）<br> 旺角彌敦道580A潮流特區地庫B18號舖<br> <br> c）HeadCoach（27710163）<br> 旺角彌敦道628號瓊華中心2樓209號舖<br> <br> d）Dahood（23170101）<br> 尖沙嘴漆咸道南115號地下</p></body></html>