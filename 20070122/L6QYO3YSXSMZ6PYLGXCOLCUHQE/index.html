<html><header><meta charset="utf-8"><title>股場放大鏡：荷銀大手吸偉仕</title></header><body><h1>股場放大鏡：荷銀大手吸偉仕</h1><p>上個月提過電腦配件分銷商偉仕（856）有批66球，涉資逾億元嘅貨大手上板，其後聯交所資料顯示，原來係荷銀透過場內大手上板增持，現持貨已超過10%。由於偉仕一向牌路比較疏，基金要喺市場買足呢批貨，睇怕掃到清板都掃唔晒，換個角度睇，基金買齊貨股價隨時升到你唔信。上星期五偉仕喺1.90元又有15球貨上板，睇嚟又係大行買貨。<br> 偉仕截至9月底止中期純利7370萬元，增1倍，每股盈利8.43仙，下半年業績料續增長，預測PE不過10倍，由於偉仕擁有多個電腦產品品牌之獨家代理權，係有壟斷優勢嘅公司，現價唔貴。<br> 集團一路講緊受惠微軟推出新一代視窗VISTA，究竟有幾受惠？VISTA無論在畫面、3D顯示功能、資訊搜尋系統及處理功能等，均較WINDOWSXP有顯著進步，料VISTA推出首年，全球可望有逾9000萬台個人電腦（PC）安裝新版視窗。<br> 市場預計VISTA效應，將從今年第一季開始逐步浮現，並成為今明兩年換機潮延續嘅主要動力。另一方面，VISTA主要Sell多媒體平台功能，多媒體檔案倍增，對硬碟設備需求亦會大增，而目前硬碟代理收入佔偉仕營業額70%。上周偉仕突破近期橫行區，隨時開車。</p><p>國華炒煤價上升</p><p>國華（370）上周五「喪升」50%，而成交量亦都唔細，有205球成交，忽然勁升唔知係咪同煤價升，周邊產品都有得升有關。呢間公司原本做貨運代理，易手後以焦炭業務為新業務方向，新收購的山西長興焦炭業務今年上半年有輕微虧損。焦炭主要供生產鋼鐵產品之用，副產品則包括瀝青及焦炭爐燃氣。呢隻冷門股仔原來亦有大孖沙入場，德銀持7%，而總部位於東京的AssetManagers則持逾14%。<br> 歐陽風</p></body></html>