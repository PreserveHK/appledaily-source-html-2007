<html><header><meta charset="utf-8"><title>馮仁昭四圍超<br>Freeze素顏睡衣on-line真人騷 - 馮仁昭</title></header><body><h1>馮仁昭四圍超<br>Freeze素顏睡衣on-line真人騷 - 馮仁昭</h1><p>女子組合Freeze繼出位MV之後，最近又搞咗個「新居入伙真人騷」chatroom，由下星期一（24日）開始on-line，連續做一個月，雖然每日只係中午12點至12點半，做半個鐘，但佢哋3個就一齊搬咗入灣仔尚翹峰同居，直到個騷做完為止。噚日Freeze着晒睡衣喺新屋做宣傳，睡衣唔性感有啲失色，佢哋話：「係做番自己，話明係真人騷，要畀真實一面網友睇。」</p><p>定6大家規</p><p>相見好同住難，三個女仔住埋一齊，好容易因為啲小事反面，所以為咗住得安樂，佢哋一齊度咗6大規條，呢個月就要守住協議，陳樂榣話：「大家合作咗大半年算有默契，會互相遷就。」不過訂協議時已經發生拗撬，甄穎珊話：「其中一樣唔可以夜過3點瞓，朝早唔可以超過11點起身，我成日失眠㗎，但係呢樣我又冇得反對。」</p><p>同居開賭局</p><p>咁帶男朋友返屋企又得唔得呢？Freeze呢樣就好夾，一齊話大家都冇男朋友，但會請啲圈外同圈內朋友上屋企做節目嘉賓，仲可以打邊爐，石詠莉話最衰三缺一，唔係就可以開枱打麻雀搵娛樂，陳樂榣即刻話三個人都可以玩「鬥地主」（一種啤牌遊戲），睇嚟佢哋都不愁寂寞。<br> 甄穎珊噚日冇化妝，好勇敢畀個真面目大家睇，佢好自信咁話自己個樣都見得人。其實佢係因為左眼感染細菌，醫生叫佢休息幾日唔好化妝，不過佢臨尾都加句：「咁我呢個樣都OK。」<br> Freeze真人騷網址: http://www.hkreporter.com </p></body></html>