<html><header><meta charset="utf-8"><title>《生化危機3：絕種生還者》<br>刀切喪屍把聲好入肉</title></header><body><h1>《生化危機3：絕種生還者》<br>刀切喪屍把聲好入肉</h1><p>本星期初逛碟舖，真係一個「難」字！套套中中等等難落手，偷聽隔籬哥仔仲笑住講：「買老土怪成蟲套《火拼3》？我寧願𠝹爛張卡都唔攞嚟碌！《鐵三角》好呀，戲院睇極唔明，買返去要慢慢煲！」可幸好戲在後頭，Blu-ray《生化危機3：絕種生還者》星期四晚殺到。記者截稿上版時，老死飛輪嚟刀下留人：「安樂隻《色，戒》到咗，有BoxSet又平裝，仲難得係一刀不剪、原汁原味香港戲院版！」唉，今次真係人頭落地都對唔住湯唯囉！<br><br>記者、攝影：朱崇德<br>查詢：DVDPro（23326326）<br></p><p>本周Blu-ray期待作</p><p>《生化危機3：絕種生還者》可以話係Blu-rayFans期待之作，始終係荷李活一線大片，2007片齡又夠新，聲畫表現有一定保證，加埋佢話自己係同系列最後一集，點都要撐埋落去嘅。<br> 故事大綱有啲似《活死人地帶》溝《28日後》，生化病毒已經感染全球，人類已經所剩無幾通街喪屍。前兩集嘅困獸鬥不再，今次玩鬼佬至愛嘅RoadTrip，揸住架怪物車邊搵食物補給，邊搵人類死剩種。今集女主角都係由米娜祖華域芝飾演愛麗絲，接上集佢經UMBRELLA生化改造成超能人，帶領住最後一班人類避走喪屍之圍攻；可惜UMBRELLA美國本部科學家認為，愛麗絲的血液係最後解屍毒的良方，並派出有腦兼行動迅速的加強版喪屍──SuperUndead向佢哋追捕！</p><p>HD睇喪屍穿崩喇！</p><p><br> 論電影畫質，同一般喪屍片唔同，今次大量鏡頭玩日光日白、沙漠景，暗位少相對對畫質考驗位唔多。不過就係睇HD太清楚，有時留意喪屍眼袋位，會睇到有啲穿崩，加上二流「失驚無神」彈出式喪屍橋段翻炒再翻炒，只可以講句：「咁我驚囉！」<br> 聲效表現就好好多，槍聲定位唔錯，幾有質感。尤其喜歡女主角把尼泊爾刀，切喪屍把聲好有入肉感，加埋畫面血腥大平賣同有肉塊，筆者係喪屍片Fans，都覺得應該係咁拍。據知今次Blu-ray單碟版《生化危機3：絕種生還者》（$238）會有中文字幕，嚟緊仲有套3集全收錄嘅《ResidentEvilTrilogy》（$555），相信Making會齊好多，係Fans嘅一定要等！</p></body></html>