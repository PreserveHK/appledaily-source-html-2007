<html><header><meta charset="utf-8"><title>BuyMeASunday：平安夜會發生的事 - 黃偉文</title></header><body><h1>BuyMeASunday：平安夜會發生的事 - 黃偉文</h1><p>平安夜會有甚麼事發生？<br>衣服不會決定命運，但身份、位置和性格會，而衣服或多或少反映了這3樣。且看誰在平安夜穿了甚麼發生了甚麼事。</p><p>1）平安夜穿上（圖1）這套衫的Mary最喜歡過節時去朋友家party（其實她更喜歡去八卦雜誌名人版上那些「名牌裝身，香檳任斟」的Ball，可是她沒有這一款的朋友，冇得去，惟有「屈就」地最喜歡三五知己的自宅派對），但Mary最討厭的卻是揀去這種「圍威喂聚會」要着的「靚」衫，對，那個靚字有「」，因為這種場合，最難揀到恰如其份的「靚」衫，雖然一定有人會說「自己人閂埋門傾吓偈飲吓嘢交換吓聖誕禮物啫，casual啲咪得囉」，所以Mary知道不用太靚，但又不想太唔靚，正如平安夜與聖誕正日有兩個party要去的小姐們，買定兩套裙，一套是大規模些，人多些的場合穿了，出盡力就冇問題了，易揀。但規模細些，人少些，而且賓客冇咁靚的那一個呢，要着甚麼好──「要冇咁靚但仍然算靚的衫」，即是七成功力，這套衫就揀死人囉。<br> 太靚嘥料，仲怕人誤會自己overdress博搶鏡，但點先為之「mediumwell」的飲衫呢？你買衫的時候本能上一定是揀最靚的那套才買的，難道你會早料到有這一種「七成靚派對」，所以事先唔買最靚嗰件，買麻麻哋靚嗰件嚟應付這個特別用途？<br> Mary卻真的會，多珠片與少珠片的，她會揀件少的上衣，長裙和短裙或褲，她也一定不會揀前者。因為她深信自己今年平安夜，的確會和舊年前年大前年一樣，只得這種七成靚的熟朋友家庭派對可參加，而她24號年年都照常6時才收工，今晚要穿露肩裝的話，上午返工前就已經要決定戴個無肩帶的bra，否則回家後至出發去party前，那段小小的唞氣換衫位是搽幾多lotion，那條紅色的bra帶痕，還是來不及消退的，況且下班後這個空檔不是全部給她回家裝身去派對的呀。她當然像大部份香港人一樣，未買今晚要交換的禮物，所以還要撥出一小時，選擇那份200元budget樓下的東西呀，而Mary也像每位參與這項港式賀節傳統的人一樣，懷着整蠱那個抽中這份「嘢」的whoever的心，一定要精心揀件拆開勁好笑的，但卻又心存幻想抽到人家送出的好嘢喎。<br> 結果臨急臨忙，想得出來又真的買得到的幽默有多幽默，但同party的人誰不是臨急才開坑，結果有誰真的抽到過拆花紙時，唔使交戲真正得到啖笑的心思禮物？那份傳說中有人會大手筆送出的好嘢，又幾時真的出現過？</p><p>還有一點，Mary心知肚明的是，她真的只能着七分靚，因為到底還是要跟人潮迫巴士迫地鐵，兼且無論你着得幾靚，你去的時候手上一定會拎住一包同佢件衫唔襯而且包得極誇張的禮物，plus紙手抽，回程呢，則要拎着另一份核突禮物，今次仲係拆開埋嘅㖭。</p><p>2）平安夜穿上（圖2）的是另一位Mary，她大概愛情電影看太多了，覺得聖誕日晨咁早仍着住噚晚條露背紗裙，眼線半溶地在日光日白的街上截車回家是件很romantic的事，因為這代表了平安夜一定有嘢發生咗。這位冇拖拍三年的Mary24號下晝已經發定毒誓，「今晚我一定要媾到個似吳彥祖嘅！我要出去蒲！」所以着得有咁博得咁博，但Mary記性差，她忘記了今晚陪她去蒲的，根本就是平日陪開佢嗰班friend，去蒲的地方也是她們個個星期六都去的場，換言之，如果沿這條clubbing路線走，咪又係見番嗰班人，要撞到的話三個月前已經撞到筲箕灣吳尊或者西營盤Edison啦，使乜等到平安夜啫？結果，通常到了三四點場面就會演變成Mary又喊又笑追酒飲的自隊場面，卒之斷片收場。<br> 講起來，這位Mary的記性真不是普通差，其實舊年前年大前年她去蒲的口號都是今年這個，而且前年的Gabbana雪紡裙勾爛了，舊年的Dior絲質長裙印滿了洗不掉的紅酒迹，事實上連件跟裙一set的外套都不翼而飛了；去年呢，MiuMiu的泡泡型圖案裙被別人的煙頭「辣」出了兩個五毫子咁大嘅窿……在此，我覺得要敬她一杯，祝你私家的梁朝偉古天樂早日上市。你的靚裙從此可着第二次。</p><p>3）平安夜穿上（圖3）的這個人叫阿Chris，要返工，24號晚唯一發生過的事，是2號的Mary蒲完入佢舖頭食嘢時劏了一嘢，要佢今晚第四次清理嘔吐物。</p><p>4）平安夜穿上（圖4）的第三位Mary應該是出了埠避節，而且目的地不是聖誕新年間間店關門休息的美歐國家，結果無論是在裏原宿搶限量版Tee或在芭堤雅排隊等做腳底按摩，都是聽到廣東話，而且是比在香港更肆無忌憚的大聲版本，因此同行隊友中一定開始有人嗌交，而且通常是情侶㖭。</p><p>5）平安夜穿上（圖5）的Chris相信連家居party都冇得去，一群13至17歲的男女同學繼學校那個之後，自己再辦聖誕地下聯歡會，節目內容是着晒家裏最潮的衣服漫無目的地四圍逛，話明欣賞燈飾，其實只想四圍逛唔返屋企，其實他們通常Starbucks又坐一陣，街邊公園又坐一陣，言不及義邏輯亂飛的情況下傾心事，任務其實只得兩個：1打電話約多啲friend出嚟漫無目的地亂行；2接阿媽的電話然後話：「我今晚要再夜啲返唔使等門啦。」結果就變成在公園碼頭通宵食店坐定一齊飲啤酒，然後閒談至天光。（我對這個反而最有同感，因為12-18歲的平安夜我都是這樣過的。）<br> 也許當年家計會的宣傳太深入民心了，令大眾以為平安夜就算唔失身都一定仲有好多不同花臣奇怪嘢降臨。<br> 但根據我對我身邊朋友幾年來的觀察分析，我反而覺得香港人過聖誕20年來其實都頗「正路」，通常只得以上五款典型，所以，在這個12月尾，原來我們個個都是Mary同Chris！MerryChristmas。</p><p>本周加料</p><p>穿另一款衫的還有一種人辦，12月頭就充滿Holidaymood不想工作，所以，壞消息是，手上接了的工作還是能盡量依時做好，好消息是，我就是這種早被Hollymood侵入的人，而我現在很開心，因為寫埋這幾隻字，就可以放假去了，Yeah。</p></body></html>