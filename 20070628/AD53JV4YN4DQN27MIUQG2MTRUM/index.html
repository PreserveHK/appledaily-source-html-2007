<html><header><meta charset="utf-8"><title>律師求普選　主婦為子女<br>「要上街先會有力量」</title></header><body><h1>律師求普選　主婦為子女<br>「要上街先會有力量」</h1><p>「過去兩年7.1我哋都冇上街，今年真係忍唔住，覺得香港人一定要再次行出嚟！」律師馮敬德說，是全國人大委員長吳邦國的「權在中央」論，加上教統局官僚「唯我獨尊」，令他與一群中產家長今年7.1重出江湖。</p><p>對吳邦國言論感不滿</p><p>「最初講明回歸後香港只係唔理國防外交，點解北大人會越講越大，講到一切權力都喺你度？」馮敬德表示，吳邦國的話令不少香港人「條氣唔順」，「所以冇上街兩年，都要再上街，等中央知道香港人不滿，唔係乜嘢都係你北京講晒！」<br> 03、04年7.1，馮敬德一家都有上街，為的是對前特首董建華不滿，並要求政改。「05年董建華下台後，諗住睇吓曾蔭權做成點，同埋都期待07、08或者有普選，咪冇上街兩年囉。」但人大釋法剝奪了07、08年雙普選，曾蔭權至今未能交出普選時間表，令馮敬德感到被騙。「所以今年一定要行出嚟，咁做對爭取2012普選係好重要！」<br> 「03年7.1我大肚都要上街，之後四年內生咗三個細路冇上街，今年為咗下一代嘅前途，我應該會再上街。」家庭主婦陳太說，惟有普選，方可令下一代在公平的制度下健康成長。<br> 「呢個政府冇民主，你唔上街講意見，就冇人會理你」。</p><p>去年懷孕時上街抗議</p><p>去年11月，陳太懷着第三胎，也堅持與一班本地孕婦上街，要求政府正視內地孕婦來港產子霸佔本港居民床位問題。「上咗街之後，醫護主動打電話關心我哋嘅情況，總之要上街，先會有力量！」她認為，回歸十年貧富懸殊加劇、低下階層工資沒有保障、教育政策混亂，「總之今年7.1，香港人有大把理由上街抗議，要求政制改革，改善管治問題」。記者：雷子樂</p></body></html>