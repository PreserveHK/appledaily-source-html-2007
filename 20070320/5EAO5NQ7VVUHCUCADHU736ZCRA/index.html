<html><header><meta charset="utf-8"><title>馮仁昭四圍超：美網站爆料　鞏俐、福伯拍檔奪寶 - 馮仁昭</title></header><body><h1>馮仁昭四圍超：美網站爆料　鞏俐、福伯拍檔奪寶 - 馮仁昭</h1><p>由史提芬史匹堡（StevenSpielberg）及佐治魯卡斯（GeorgeLucas）兩大特技大師炮製嘅《奪寶奇兵》（IndianaJones）第四集，已鐵定於明年喺美國公映。近日荷李活方面不斷傳出選角消息，噚日moviehole.net等多個電影網站仲爆料話鞏俐將會有份拍㖭。</p><p>納粹屠殺為背景</p><p>多個美國電影網站將鞏俐中選呢單料講到似層層，仲話因為齣戲6月開鏡，所以鞏俐唔能夠分身擔任台灣金馬獎評審。除咗鞏俐之外，金像女星卡塔布蘭切（CateBlanchett）同史匹堡嘅最新愛將、20歲新晉男星ShiaLeBeouf幾乎落實會參演，加埋男主角夏里遜福（HarrisonFord）同辛康納利（SeanConnery），陣容強勁。網站仲話新一集片名已定為《IndianaJonesandtheCityofGods》，故事極有可能同二次大戰納粹黨大屠殺有關。</p><p>專搶楊紫瓊飯碗</p><p>除咗《奪寶奇兵4》外，該電影網站又話荷李活另一齣奇幻大作《盜墓迷城》（TheMummy）第三集都係打鞏俐主意，早前有報道話《盜》片導演想搵楊紫瓊，唔知係咪𠵱家轉咗軚，不過最巧合都係之前傳過楊紫瓊都有份演出《奪寶奇兵4》，唔通鞏俐專搶楊紫瓊飯碗？</p></body></html>