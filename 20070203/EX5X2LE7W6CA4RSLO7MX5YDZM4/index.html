<html><header><meta charset="utf-8"><title>張家輝1歲B女蒲吧　淡定</title></header><body><h1>張家輝1歲B女蒲吧　淡定</h1><p>張家輝夠膽攬女蒲吧？珍珠都冇咁真！因為該女正是他如假包換的honey─1歲大的小B女Brittany。前晚家輝率妻女到中環連踩兩場，一家三口先歎蒙古菜，再轉場蒲吧，玩到近半夜才盡興而歸。難得小B女竟然未有瞌眼瞓，還眼睩睩精靈上鏡，這個BB真蒲得！</p><p>張家輝和關詠荷的愛情結晶品Brittany上月剛滿1歲，但小B女人仔細細已經見慣大場面。早於她一個月大時，雙親已帶她見黃秋生和吳鎮宇兩位影帝uncle，上月又隨父母欣賞兒童音樂劇，難怪充滿演藝細胞的小B女前晚被大批記者追訪，一樣眼仔睩睩，淡淡定定。</p><p>打扮潮又cute</p><p>今次小B女更上一層樓，在老竇家輝率領下夜蒲中環四粒鐘，的確令人歎為觀止。張氏一家在晚上7時多，由家輝充當柴可夫，駕駛寶馬房車載妻女抵中環展開夜蒲大行動。他們泊車後，趕開飯的關詠荷尾隨抱B女的家輝步往蘭桂坊方向，三人竟在車輛間過馬路，匆匆步至雲咸街一家吃蒙古和西藏菜的中菜館開餐，歎足三個鐘後才離場。<br> 當時關詠荷手持B女的芝麻街Bert毛公仔，家輝則抱實女兒，小Brittany身穿粉紅羽絨褸、黑色leggings配粉紅波鞋仔，打扮又潮又cute，非常趣致。當記者拍照時，她更乖乖上鏡，家輝說：「呢間嘢我朋友開嘅，過嚟食飯啫。」他透露因和關詠荷稍後分別開工，所以會請親友幫忙湊女。</p><p>坐開揚位置</p><p>其後家輝一家三口轉場往奧卑利街蒲OSipHah酒吧，由於他們坐在開揚位置，未幾大批記者聞風而至，在場女侍應即任人肉盾牌擋記者拍照，約大半個鐘後，家輝先行取車，然後將車駛至酒吧門外接妻女，關詠荷則用手遮B女頭部，抱着她齊坐後座，再由老公開車直駛返家。<br> 採訪、攝影：娛樂突發組</p></body></html>