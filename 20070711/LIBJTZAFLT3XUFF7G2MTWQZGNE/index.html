<html><header><meta charset="utf-8"><title>中環在線：周福安話最緊要透明 - 李華華</title></header><body><h1>中環在線：周福安話最緊要透明 - 李華華</h1><p>港交所近日重提主板上市公司係咪應該發季度業績，呢樣嘢創業板一早實行咗，但主板公司未有實行，不過，華華噚日問香港會計師公會企業管治委員會主席周福安，佢似乎唔係完全贊成呢個建議。</p><p>季報未必好</p><p>周福安話，要睇吓間企業業務性質係咪適合，有啲行業唔一定啱做季度業績，好似歐美國家，有啲大企業未必季季出報告，否則會令企業太着重短線。佢臨尾加多句，話最緊要都係份報告做到披露要求，有高透明度重緊要。<br> 周福安果然有啲計，一個彎又將話題掟番記者會主題上──「07年度最佳企業管治資料披露大獎」，今年參選嘅企業年報，正好反映05年實行新會計制度後，各上市公司嘅披露做得夠唔夠，想接受挑戰嘅上市公司好報名喇。</p></body></html>