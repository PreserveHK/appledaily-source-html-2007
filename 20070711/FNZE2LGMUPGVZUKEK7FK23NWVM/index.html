<html><header><meta charset="utf-8"><title>娛網私密：濕身步姐耀香港　冇花假</title></header><body><h1>娛網私密：濕身步姐耀香港　冇花假</h1><p>近年唔少明星愛玩blog同fans交流，身為日本avex唱片公司社長嘅松浦勝人雖然位高權重，但原來佢一樣熱愛寫blog。阿Net最近上過松浦勝人嘅blog度睇，發現佢上載咗唔少佢同旗下歌手嘅合照，以及一啲平日fans難得一見嘅幕後花絮，十足明星相簿一樣，難怪吸引唔少樂迷瀏覽。</p><p>眾人服侍</p><p>日本天后濱崎步身為松浦勝人嘅愛將，喺blog入面又點會少咗佢。步姐早前來港拍攝細碟《glitter/fated》嘅封面同MV，唔知係咪因為有fans批評封面十足合成照，所以松浦就上載咗唔少喺香港拍攝嘅花絮照片，證明係實景拍攝㗎！扮到靚靚嘅步姐企喺水中影相，身邊仲有好多職員浸喺泳池裏面服侍佢。不過，阿Net睇相就覺得似幾個人頭浮喺水面上，夠晒嚇人。<br> 步姐嚟到香港呢個美食天堂，又點會唔大擦一餐，blog入面有唔少難得一見嘅步姐食嘢同玩手機嘅相，相信滿足到fans嘅八卦心態。另外，松浦又上載好多佢同其他歌手嘅合照，好似倖田來未同大塚愛等，證明佢同一班歌手打成一片。<br> 松浦勝人Blog網：<br>  http://ameblo.jp/maxmatsuura/ <br> 版主：阿Net<br> 本欄逢周一至五刊出</p></body></html>