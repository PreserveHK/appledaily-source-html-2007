<html><header><meta charset="utf-8"><title>中環在線：滙豐中小企新店浮上面 - 李華華</title></header><body><h1>中環在線：滙豐中小企新店浮上面 - 李華華</h1><p>「大笨象」滙豐銀行中小企（SME）中心旗艦店噚日喺中環總行開幕，面積達3500平方呎，相對於喺地庫嘅舊址大咗一倍。<br> 好事成雙，滙豐同時成立香港首間工商金融服務國際銀行業務部，係全球第16個分部，可喜可賀。</p><p>今年攞唔到牌照</p><p>滙豐總經理兼工商業務環球聯席主管梁高美懿噚日去完黃大仙，今日再出席SME旗艦店開幕禮，話揼咗1600萬銀，喺香港搞18間SME中心，今年內會喺尖沙嘴、九龍灣同埋葵興增建3間，每間投資幾十萬銀，夾埋要請多40至50個人手。<br> 梁太又話，SME𠵱家佔滙豐工商業務整體收入嘅五成，佢哋喺星洲、印度、大馬都有SME中心，嚟緊會喺內地大展拳腳，但睇怕今年攞唔到牌照住。<br> 大會請咗退咗休嘅滙豐前執董林紀利出席，仲搵咗六個model扮嘢，扮律師、大廚、地盤監工、印度布匹商家、日本花道師傅、同埋拿算盤嘅核數師，影張大合照就閃，外快真易賺。</p></body></html>