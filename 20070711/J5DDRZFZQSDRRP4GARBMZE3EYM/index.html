<html><header><meta charset="utf-8"><title>食知味：前菜到甜品437cal<br>吃得盡情</title></header><body><h1>食知味：前菜到甜品437cal<br>吃得盡情</h1><p>一餐完美的晚餐，必須由頭盤、湯、主菜食到甜品，4道菜咁就為之Perfect﹗點知每當去到想叫：「唔該甜品……」身邊總會有人答句：「仲嗌甜品？肥呀！」嗱！今餐唔同喇，食埋甜品，4道菜加埋都只係437cal，仲有營養師撐腰話夠健康，終於可以解除束縛，大大聲嗌番次：「唔該甜品吖！」<br><br>記者：趙珮倩<br>攝影：陳偉強　Model：Hibernia</p><p>價錢：提供10款菜式自由配搭，自選2款菜$88，3款菜$108，4款菜$128（另加一服務費)</p><p>成年女性每日大約需要1,500至1,800卡路里，而男性則大約要1,800至2,200卡路里，一日三餐，好易過quota，但就住就住，最後連甜品都唔敢叫，又點夠暢快呢？想食得豐富又健康，RegalaCafe最近推出的低卡路里健康餐，每道菜均由專業營養師計算過，由頭盤食到甜品四道菜，最低卡路里只有437cal，平時喺屋企齋食個公仔麵都唔止呢個熱量啦！餐廳的Menu除了註明每道菜的熱量，更詳細列明當中的主要營養成份，例如蛋白質、碳水化合物、脂肪、纖維等比例，食咗幾多落肚一目了然。</p><p>負責餐單的營養師Angela：「通常晚餐建議攝取唔超過600cal，因為食飽之後冇咁多機會消耗，好易肥。餐單在各方面的營養都兼顧到，加上會用橄欖油烹調、食材唔會拉油，減少吸收油份。餸菜的顏色配搭都經過大廚精心設計，做到健康飲食多樣化多顏色，吸收多種營養。此外，食客從餐牌可以睇到每道菜的主要營養成分，迎合唔同人的需要，如有高血壓人士，就可以揀些鈉質成份較低的食物，咁就食得更加健康啦﹗」</p><p>437calFullCourse食啲乜？</p><p>前菜：雜菜通粉沙律配香草醋汁<br> 熱量：79cal　脂肪：0.7g<br> 奇怪，點解會食到肉醬意粉的味道？原來大廚採用了烹調肉醬意粉的香草汁料，令味道層次豐富，就算冇肉食都唔覺寡。</p><p>湯：鮮茄菜絲清湯<br> 熱量：34cal　脂肪：0.01g<br> 以番茄、洋葱、芹菜頭、香草熬上3小時，再加上新鮮蔬菜，清甜醒胃；此湯含紅茄素，有防癌抗氧化之效，健康有益。</p><p>主菜：煎龍脷柳配燴甜椒及檸檬洋葱汁<br> 熱量：233cal<br> 脂肪：1.9g<br> 將龍脷柳加入香草、蒜片全程焗製，一滴油都冇落，夠晒健康！龍脷柳肉質軟腍多汁，配上檸檬洋葱汁，好Fresh！</p><p>甜品：新鮮香草莓配香橙雪葩<br> 熱量：91cal　脂肪：9.5g<br> 採用零脂肪雪葩，唔怕食肥人，配上一塊薄到只有1mm的鮮橙片，焗到脆卜卜，新奇好味。&#13;</p><p>其他低卡選擇：</p><p>主菜：西班牙海鮮炒飯<br> 熱量：298cal　脂肪：5.6g<br> 炒飯？好肥啫!唔怕，大廚棄用了傳統西班牙炒飯所加入的西班牙腸，減少油膩感，再以少鹽少油烹調，落重香料，十分惹味。海鮮份量頗多，彈牙鮮美；以印度米炒飯，亁爽有口感，仲粒粒米都沾上海鮮味。</p><p>甜品：焗蜜桃金寶<br> 熱量：163cal　脂肪：2.1g<br> 焗腍的鮮蜜桃味道更甜，混入消化餅碎、肉桂粉、豆蔻粉來吃，一脆一腍，口感勁夾。</p><p>食客有say</p><p>「食一個咁豐富嘅餐都只係400幾卡路里，好吸引！有時唔想食太肥膩，而菜牌有晒卡路里指標都幾好﹗」</p><p>容易超標的食物</p><p>其實好多時出街隨便食碟飯、食個包同薯條，都已經過晒晚餐營養師建議嘅600cal熱量，唔信睇睇：</p><p>RegalaCafe&amp;DessertBar</p><p>富豪九龍酒店（23138788）<br> 地址：尖沙嘴麼地道71號地下<br> 營業時間：10a.m.-12a.m.<br> 富豪機場酒店（22866618）<br> 地址：香港國際機場暢達路9號二樓<br> 營業時間：8a.m.-11p.m.</p></body></html>