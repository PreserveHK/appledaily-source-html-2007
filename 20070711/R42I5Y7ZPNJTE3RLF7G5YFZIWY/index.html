<html><header><meta charset="utf-8"><title>中環在線：蕭炯柱吃香　TVB邀入局 - 李華華</title></header><body><h1>中環在線：蕭炯柱吃香　TVB邀入局 - 李華華</h1><p>退休高官幾時都有價有市，就算在位嗰陣唔係好吃香，退咗落嚟都有人搵佢哋入上市公司，做乜董物董！</p><p>睇怕冇利益衝突</p><p>好似TVB，噚日宣佈，搵咗人稱蕭公子嘅蕭炯柱，做獨立非執行董事，兼董事局下面個審核委員會成員，即日生效，每年袋番7.5萬董事袍金，同5萬蚊出任審核委員會成員嘅額外酬金。<br> 02年退休脫離公務員生涯後，現時只係61歲嘅蕭公子，係剛卸任環境運輸及工務局局長冬姑廖秀冬嘅前夫，以前做官嗰陣，好似冇乜邊個位係同電視有關，所以，呢鋪入TVB做非執董，應該唔會好似上劑入載通咁，因為做過運輸司而俾人話有利益衝突！<br> 至於話佢36年公務員生涯裏面最勁揪嘅title，可能係唔撈之前嘅規劃環境地政局局長，而離職之後，佢同第二任老婆（前保安局助理局長黃樂怡），過住嘆世界式嘅退休生活，搞吓音樂做吓義工，除咗TVB同載通，佢又做過華潤創業嘅獨立非執董。</p></body></html>