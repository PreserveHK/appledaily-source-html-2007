<html><header><meta charset="utf-8"><title>獨特自煮：<br>黃油蟹4食　蒸飯要冚蓋</title></header><body><h1>獨特自煮：<br>黃油蟹4食　蒸飯要冚蓋</h1><p>每年游完龍舟水之後，猛烈太陽出來了，氣溫日日升，這個時候開始直到8月，就是黃油蟹當造期，最正！黃油蟹除咗原隻清蒸之外，其實仲有好多花臣可以搞，今日教大家一蟹4食，既可同人Share美味，亦食少啲膽固醇，健康啲又開心啲！<br><br>記者：趙珮倩<br>攝影：陳陶鈞</p><p>示範：劉傑盛師傅<br> 怪師傅烹飪工作坊（23930622）</p><p>蟹蓋<br>蟹蓋焗芝士伊麵</p><p>需時：10分鐘<br> 價錢：$38/2人<br> <br> 材料：黃油蟹蓋1個、伊麵1個、芝士1片、雞湯1杯&#13;</p><p>做法：先將伊麵以滾水烚腍，瀝亁備用；燒熱鑊，下少許油，放入伊麵/雞湯/蟹蓋，鋪上芝士，冚蓋焗大約4分鐘至收亁水即成。</p><p>蟹膏<br>黃油竹葉籠仔飯</p><p>需時：30分鐘<br> 價錢：$35/2人<br> <br> 材料：蟹膏（1隻蟹份量）、糯米50克、雞湯1杯、竹葉4塊、葱花少許<br> 做法：蒸籠以竹葉鋪底，放入拌了雞湯的糯米冚蓋蒸20分鐘至熟；然後放上蟹膏，冚蓋蒸10分鐘，待蟹膏香味滲入糯米，撒上葱花享用。</p><p>蟹身連腳<br>蛋白醉酒蟹</p><p>需時：20分鐘<br> 價錢：$35/2人<br> <br> 材料：蟹身連腳（1隻蟹份量）、雞蛋2隻（取蛋白）、花雕酒1匙、夜香花/鹽/雞粉/胡椒粉各少許、豉油適量<br> 做法：先將蛋白拂勻，加入1:1份量的水，下鹽/雞粉/胡椒粉調味；將蟹身連腳放入蛋白液中，蒸15分鐘；之後加入花雕酒/夜香花，大約2分鐘，吃時可淋上豉油。<br> 知多啲：夜香花好快熟，所以要最後落，而揀夜香花要揀花冧未開的，避免入面有蟲。</p><p>蟹箝<br>芥辣蟹箝凍</p><p>需時：5分鐘（未計雪蟹箝時間）<br> 價錢：$30/2人<br> <br> 材料：蟹箝2隻、芥辣2茶匙、魚露少許、蒜頭1粒<br> 做法：先將蟹箝烚熟，放雪櫃冷凍備用；蒜頭切碎粒，混入芥辣魚露，拌勻成醬料。蟹箝拆肉蘸醬料食用。</p><p>蟹腳關節夠金黃</p><p>黃油蟹最平閒閒哋都要百幾蚊一隻，頂級的更有價有市；唔想俾人呃，最緊要自己識得揀。首先蟹身有光澤，蟹腳關節要帶金黃色，這樣的蟹才多油。千萬不要買斷肢的「傷殘蟹」，因會漏油。另外，蟹腳要結實、多肉，有肉才會長膏，若連肉都沒有的話，試問還何來膏和油呢？最後可揭起蟹厴，隆起的部位要飽滿，帶金黃色就為之足油靚貨嘞！</p><p>劈蟹保黃油4部曲</p></body></html>