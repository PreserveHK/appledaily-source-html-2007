<html><header><meta charset="utf-8"><title>轆Book：PiaggioMP3250<br>外賣仔最愛孖頭轆　唔怕跣親</title></header><body><h1>轆Book：PiaggioMP3250<br>外賣仔最愛孖頭轆　唔怕跣親</h1><p>以下係一個外賣仔嘅血淚史：「我叫陳仔，今年20歲，話說我老家樓下有間『必殺客』，自細每日返學放學經過，都會見到一眾外賣員風馳電掣，亡命飛車見車攝車，真係送餅如救火，嗰份保證熱辣辣嘅使命感，直情係男人嘅浪漫！畢業後，我終於考到電單車牌，捱完P牌正式加入餅店，每日為客人送餅送意粉，可惜踏入雨季，我呢個外賣仔就遇到人生第一個最大嘅挫折……」<br><br>文：咀嚼爺<br>攝影：陳陶鈞<br>協力：陳國輝</p><p>孖頭轆　掟彎定</p><p>呢部PiaggioMP3250一推出時已經轟動車壇，三個轆唔算最奇，最奇係佢將雙轆放喺車頭，外形上已經鬼咁搶鏡，最近仲返齊藍、黑、銀、深紅４隻顏色，真係易襯衫喎。「嘩，喺街揸住佢，真係好多人望，啲靚女們仲細聲講大聲笑㖭，可能話我靚仔，同架車襯啩。不過老實講，呢架車車頭有兩個轆，轉彎真係好穩陣，而且因為車身一樣可以傾斜，所以同揸普通單頭轆嘅綿羊無咩分別，天雨路滑瞓彎都夠膽瞓低啲。」不過，陳仔話呢架三轆車都唔係冇缺點：「車頭雙轆，所以車身闊咗，我諗出到旺區都唔使旨意泊到排骨位，不過6萬幾蚊買架新車，我都唔捨得泊街啦。」<br> 操控感覺就如一般250綿羊，夠力之餘，極速仲可以去到130km/h，難得係加多個轆卻沒有影響加速力，扭大啖油即刻飆住去。</p><p>儲物匣　容量超大</p><p>「嘩，真係人都放得落！」你睇陳仔個樣就知佢浮誇啦，不過呢架車容量真係幾大，齋座位底下已經放到兩個「大頭佛」，車尾仲有一個同椅底貫通的儲物空間，車冚風褸咩都可以放晒落去。而且前頭仲有個方便鈎，買咗一袋二袋嘢可以鈎住開車，「嘩，一次過可以放到2個Pizza，3盒意粉……」陳仔嘅外賣仔之火又再燃燒起嚟喇！</p><p>矜貴補品　一樣實用</p><p>「裝埋尾箱仲勁呀！」陳仔又插嘴，呢個尾箱係Option料，叫價3千元，「3千？夠我食一個月開心時刻套餐喇！」咪嘈住！呢個尾箱係原廠意大利出品，連埋安裝金屬架，可以襯番車身顏色，仲有軟墊椅背㖭！「係啫，我情願裝呢塊高過我嘅風檔啦！」最新返嘅改裝料仲有一塊2千蚊嘅超巨型風擋，就算落大雨唔着風褸都可以頂到陣。不過如果要成日上高速公路嘅車友就真係唔好裝喇，因為真係好食風，不自覺地會擺吓擺吓㗎！<br> 「啱我喎，每次周末狂熱我都係搖擺之星！」陳仔你仲唔去送餅？個餅凍晒啦！</p><p>PiaggioMP3250</p><p>引擎：250c.c.水冷式四衝程單汽缸<br> 馬力：22.5ps/8,250rpm<br> 扭力：2.14kgm/6,750rpm<br> 車架：雙搖籃鋼管<br> 傳動：CVT自動變速<br> 長×闊：2,130×745mm<br> 軸距：1,490mm<br> 座高：780mm<br> 重量：204kg<br> 油缸容量：12公升（後備1.8公升）<br> 售價：$68,000<br> 車輛提供：奧士車行（27150133）</p></body></html>