<html><header><meta charset="utf-8"><title>正宗老左 - 左丁山</title></header><body><h1>正宗老左 - 左丁山</h1><p>李怡講咗幾日香港老左，入木三分。李怡年青時亦係老左，故此佢講老左之深刻，好多人望塵莫及。好咯，老左現在有出頭天，曾德成係下一任民政事務局局長，香港老左含辛茹苦六十年，卒之有人名題金榜。<br> 據《亞洲周刊》前星期報道，香港老左之地下領導人原來就係香港南洋商業銀行創辦人/原董事長莊世平。莊世平於六月二日逝世，死前人稱莊老，享年九十七歲，為人謙遜，當年左丁山以後輩身份到南商拜會莊老，佢亦肯賜教十幾分鐘，當時以為佢係兩袖清風嘅低薪高級銀行幹部，點都想唔到佢會係中國共產黨香港領導人也。正是人不可以貌相，我哋碰到內地來客，說話真係要小心啲，否則自暴其短──我哋一味講透明度，會被人暗中笑係蠢仔。<br> 幕後地下嘅莊老，點樣叻法，左丁山等無從得知。台前嘅莊老，係一位老好人，詹培忠話佢係香港黃大仙，朋友求佢幫忙，一定答應。最難得嘅，佢一生不貪不謀，為人生活節儉樸素，兒子係職業司機，唔係甚麼國企董事，與上海一啲官員相比，共產黨員品格立有高低之分。<br> 好人會有好報嘅，莊老一生無大病痛，逝世之前一晚，仲有深圳事務處理，有時間去理髮店理髮，晚上食飯沖涼，毫無異狀，到深夜先至出睡房，坐在按摩椅，之後唔舒服，家人冇醫院電話，打九九九，於是好多人走上屋查門/救護，入到醫院，已證實不治。老人家去到九十七歲咯，走得如此舒服快速，古老人家話，係積陰德之功，唔似得一啲大富翁，臨老瞓在醫院無言無語，身上插滿膠管，子女不來探訪，痛苦經年也。<br> 據知莊老在七月八日出殯，前一晚有家祭，以佛教儀式舉行。次日係正式公祭，一切由中聯辦安排，不在受邀請之列者，不用到場。遺體運回深圳安葬，遺體出境後，棺木會鋪上中共黨旗，以示黨之高度注視，當然亦凸顯莊老之地位。我哋以前細路仔唔識世界，不知莊老咁巴閉，要明白香港老左，點都要請教李怡。&#13;</p></body></html>