<html><header><meta charset="utf-8"><title>金手指：點解陳同海「辭職」 - 孫柏文</title></header><body><h1>金手指：點解陳同海「辭職」 - 孫柏文</h1><p>祖國石油業呢幾日唔知道發生乜事，突然謠言滿天飛，仲有中石化（386）嘅總經理陳同海突然「辭職」。就連中石油（857）嘅管理層，都被傳話被調查。作為一個前石油分析員，真係一個疑團。中石化仲要畀高盛評為「沽售」。<br> 不過講真，碰正鄧小平同志嗰女鄧林，啱啱為六四平反……Imean為六四屠城平反，今日就為大家提供一個祖國石油業大佬可以出事嘅理由。<br> 相信大家都知道，喺祖國唔鹹唔淡嘅計劃經濟當中，有啲嘢有價格管制，但有啲嘢係冇。石油業最特別嘅地方，就係地下出來嘅原油冇價格管制，國際市價有幾高，祖國售價就有幾高。不過煉油廠購買原油，跟住提煉成電油、柴油等等嘅石油副產品，啲副產品就有價格管制。國際市價升咗好多，祖國售價會跟唔住。最後如果原油價格不斷上升，不過副產品售價唔升，煉油廠就出事，用公司錢補貼用戶。同埋因為售價比市價低，一定出現供不應求、嚴重短缺嘅問題。<br> 不過大家諗吓，如果冇價格管制，管理層要決定將貨賣畀邊個就會好簡單，只要價高者得就可以。不過如果有價格管制，售價比市價低嘅時候，管理層決定賣畀邊個「幸運買家」，嗰個「幸運買家」就發達，可以賺取差價。問題就係，管理層如何選擇呢個「幸運買家」呢？又或者如果我想做嗰個「幸運買家」，我又可以做啲乜令管理層揀我？<br> 仲記得89年，孫柏文曾經問過老竇：「乜嘢叫做『官倒』？」<br> 金手指網誌： http://phatdat.blogspot.com </p></body></html>