<html><header><meta charset="utf-8"><title>數碼達人：<br>太陽能叉電　曬1粒鐘傾10分鐘</title></header><body><h1>數碼達人：<br>太陽能叉電　曬1粒鐘傾10分鐘</h1><p>同老闆傾傾吓電話，唔夠10分鐘就嗌冇電？分明等炒啫！擒擒青周街搵7仔、OK快叉？亦未必係辦法。不妨試吓呢部太陽能充電手機；N55唔一定專為打工仔而設，炎夏30幾度高溫，穿上比堅尼嘅性感美女一樣可以帶住佢邊曬太陽邊充電，就算你成Day諗盡辦法榨亁佢，例如聽歌、影相、煲粥，佢都仲可以翻叉，只怕你曬足一日受唔住變成人亁啫！<br><br>記者：陳國輝<br>攝影：陳陶鈞　Model：Hilda</p><p>插住用　邊講邊叉</p><p>太陽能唔係乜嘢高科技，有留意星爺電影《國產零零漆》，聞西（羅家英飾演）發明嗰支太陽能電筒，就知佢有幾流。當然啦，冇光嘅地方就肯定用唔到，小記為測試佢最強一面，專登先將N55啲電放走晒，再去清水灣沙灘暴曬1粒鐘，吸收陽光精華，你估吓跟住可以用幾耐？</p><p>用嚟傾電話原來唔夠10分鐘，不過咁，你可以一直插住呢部外置式太陽能充電器，一路講、一路叉；若然想享受陽光與海灘嘅美景，仲可以一路播MP3歌一路叉，幾咁Enjoy！另外值得留意者，是太陽能充電器是以miniUSB作叉電，因此不同品牌嘅手機，只要對應miniUSB作叉電者都會啱用！記者做測試時就遇有途人問有冇得「齋買」，不過店員表示要連手機買，並冇分拆！</p><p>機身逐格睇</p><p>女性功能Check瘦身</p><p>N55其實幾啱女仔用，一來帶去沙灘玩足一日，都唔使驚冇得充電，二來外形尚算的骰，以近期走大芒路線嘅國產機而言，佢重量僅110g，放褲袋輕盈有餘，而且屏幕闊度達到2.6吋，玩TouchScreen手寫SMS都幾實用。<br> 更值得一提係，機內設置咗兩項女性分唇，一種係「身體質量指數」，亦即評估你身高與體重嘅比例是否健康，至於另一個「女性生理周期」功能，當然係用嚟計算M到日子啦！雖然兩項功能唔係新嘢，但成日曬太陽對身體都未必好，有咗呢兩個分唇幫你，曬夠就好走喇！</p><p>Profile</p><p>制式：GSM900/1800<br> 體積：107.7×52×15.5mm<br> 重量：110g<br> 通話時間：120-180分鐘<br> 備用時間：50-150小時<br> 主要功能：外置式太陽能充電器、多媒體播放器、藍芽、VGA相機、來電影片、身體質量指數<br> 樂俊（23806098）</p><p>後記：蠱惑招！隨街搵電叉</p><p>帶住部太陽能充電器出街有幾方便？嗱！就算你唔諗住行沙灘，改行商場，齋靠店舖射燈一樣叉到電，最緊要係人哋唔知你做緊乜，叉電又唔使錢嘅，走多幾間舖頭照吓射燈咪當Shopping囉！<br> 再唔係，學吓星爺帶多支電筒，照住個太陽能叉電嚟講電話！想效率高啲可配支SUREFIRE戰術電筒，可能會有快叉效果；隨時隔籬位小姐唔知，仲以為你拍緊《CSI》或《X檔案》㖭，幾型呀！</p></body></html>