<html><header><meta charset="utf-8"><title>金手指：滙豐搵人接火棒 - 孫柏文</title></header><body><h1>金手指：滙豐搵人接火棒 - 孫柏文</h1><p>上個禮拜四，滙豐出處女盈利警告，因為放咗好多債畀啲唔應該置業嘅花旗國人，去買啲唔值嘅樓。現在，樓價下跌，按揭出現斷供潮，所以滙豐手上嘅按揭，就出現好多壞賬。<br> 喺特區，銀行放債畀人去買樓，之後就會每個月等債仔還錢，因為風險要自己承擔，所以風險控制會打醒十二分精神。而滙豐喺花旗國嘅按揭業務，有啲都係咁做。不過，要自己放債畀人，需要龐大嘅銷售網絡，就算請人都要一段時間。滙豐為咗盡快可以放債畀人做按揭，得到按揭業務回報，就向啲花旗國「樓市叠碼仔」（按揭中介人）去買佢哋已經做咗嘅按揭番嚟。&#13;</p><p>不如執笠走佬</p><p>原理就係咁樣，首先呢啲「叠碼仔」會放債畀人做按揭，跟住滙豐就會幫借咗錢嘅人還款畀啲「叠碼仔」。之後借咗錢嘅人每個月還款，就會畀滙豐而唔係畀原先放債嘅「叠碼仔」。不過，問題就係呢班原先放債嘅「叠碼仔」，雖然知道自己最終唔會承擔風險，不過就係原先計算借錢人還款能力嘅單位，所以根本就冇誘因準確地計算。<br> 當然，滙豐唔係儍仔，買呢啲按揭番嚟嘅時候，就喺交易當中，包括隨時可以將按揭賣番畀啲「叠碼仔」嘅權利。大家可能會問：「咁如果呢啲按揭出事，滙豐賣番畀佢哋咪得囉？」我反問大家：「如果你係啲叠碼仔，知道因為樓市爆煲所以新造按揭減少，不過有好多舊按揭火棒要接，你會點？」冇錯！現在花旗國按揭中介公司已經出現倒閉潮，原因就係如果要接火棒，不如執笠走佬仲好。<br> 最後，滙豐如果想賣走呢啲按揭，可能最後就係要賣畀啲散戶，孫柏文今日已經幫滙豐準備咗啲宣傳單張，大家睇完有冇想買嘅衝動？<br> 金手指網誌： http://phatdat.blogspot.com </p></body></html>