<html><header><meta charset="utf-8"><title>REVIEWS相機：寵物模式　LUMIXDMC-FX12<br>對焦快時滯短　狗狗唔會鬆郁矇</title></header><body><h1>REVIEWS相機：寵物模式　LUMIXDMC-FX12<br>對焦快時滯短　狗狗唔會鬆郁矇</h1><p>Chimp是愛犬之人，今時今日，寵物大過人。她平日最喜歡服侍屋企的「少主」Bobo，看到牠可愛搞笑的模樣，真的好想即時影張相。動物和小朋友一樣最唔定性，影相要捕捉佢的神韻絕非易事。<br>細DC機對焦慢，快門時滯長係弱點，就算狗仔幾咁可愛，都唔可以留住這一刻。DMC-FX12一向在這兩方面都較強，其快門反應絕不比大大嚿的單鏡機差。<br><br>記者：馬靜兒　<br>攝影：陳陶鈞<br>Model：Chimp&amp;Bobo&#13;</p><p>寵物模式唔怕鬆郁矇</p><p>寵物比小朋友更難控制，Bobo都唔例外，想替牠影張靚仔相，點都唔肯定下來。惟有用寵物模式拍攝，它會自動調節ISO感光度和快門速度，加埋光學防手震，將狗仔左郁右郁的模糊影像減少。簡單來說，是不會鬆郁矇，加上一按即刻對到焦，唔怕狗仔反抗；雖然有寵物模式、光學防手震幫手，但影動物始終要畀啲耐性。
</p><p>唔可以淨睇像素</p><p>好多人都以為越高像素的相機越好，最好可以Zoom得遠啲，其實選相機要視乎你重視哪一方面。一般影相500萬像素已足夠，沖印8R相無問題。其他功能做得唔好，有1,000萬像素都無用。對焦快是心急人要求的重點，同樣鏡頭夠利和顏色鮮艷是相機的必要條件，否則丟落垃圾桶算罷啦！好似阿Chimp，相機是用來影狗仔，就一定要解決到狗仔坐唔定的問題，今次試試新出的PanasonicLUMIXDMC-FX12，睇吓是否符合Chimp的要求。
</p><p>實地測試<br>F2.8光圈減少用直射閃燈</p><p>這部機焦距是35-105mm，35mm其實唔夠用。有時用卡片機影室內相，由於閃光燈光源來自機頂，影像的光會變得死實。如用上大光圈，則可以省卻閃燈直射的問題，加埋LEICA鏡頭，光線和顏色都變得自然。</p><p>F2.8光圈加LEICA鏡頭。</p><p>微距勁</p><p>狗仔跟小朋友，拱埋鏡頭一刻特別討人歡心，有時手仔、腳仔、頭髮都成主人影相的目標。當佢拱個鼻埋嚟，就用微距的Function影佢，搞掂！
</p><p>色彩鮮</p><p>無人會買一部影相色彩暗淡的相機，Chimp喜歡幫Bobo扮靚，早前天氣冷，買了不少五顏六色的狗仔衫給Bobo。用卡片機影晾起的狗仔衫，顏色都頗鮮艷，但唔會有假的感覺。</p><p>少時滯0.005秒快！
</p><p>影相就是講反應夠唔夠快，舉機按掣一刻，跟快門開合的時間可能有差距，這樣就錯過狗仔搞鬼一刻。DMC-FX12反應靈敏，快門釋放時滯為0.005秒，比一般卡片機快好多。
</p><p>記者有話說</p><p>無限連環快拍聲稱可連續拍攝直至SD記憶卡儲滿為止，但用來影Bobo時，發現沒有連拍效果，而且影像傳入記憶卡很慢，如要做到連環快拍的效果真的要逐張影啦！<br> 水底模式要配合潛水箱一同使用，老實講，攝影潛水箱至少要$1,000，但現時很多卡片機都有防水功能，甚至潛水10米，賣價約$3,000。如果你打算去沙灘游水，你會買邊部？&#13;</p><p>Bobo
</p><p>品種：約瑟爹利<br> 年齡：7歲<br> 性別：男<br> 性格：自以為靚仔，高竇唔多理人，影相喜歡三七分面。&#13;</p><p>PanasonicLUMIXDMC-FX12</p><p>CCD：1/2.5CCD<br> 影像處理器：PanasonicVenusEngineIII<br> 光圈：F2.8-F5LEICA鏡頭<br> 焦距：35-105mm3X光學變焦<br> 像素：720萬像素<br> ISO：100/200/400/800/1250<br> 快門時滯：0.005秒<br> 功能：光學防手震、至醒ISO功能、無限連環快拍<br> 體積：94.1x51.4×24.2mm<br> 重量：125克<br> 售價：$2,490（跟機送1GBSD記憶卡）<br> Panasonic（28330955）</p></body></html>