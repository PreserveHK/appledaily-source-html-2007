<html><header><meta charset="utf-8"><title>地產部落：避簽睇樓紙博唔過</title></header><body><h1>地產部落：避簽睇樓紙博唔過</h1><p>買家搵經紀睇二手樓，事前都要簽一份俗稱「睇樓紙」嘅地產代理協議，規範準買家喺睇樓後一段時間內（一般限期為3個月），如果要買嗰個單位，都要經第一個介紹嘅代理購入，其間如果搵第二個經紀或者自行向業主洽購，先前介紹單位嘅經紀都可以追討應得嘅佣金，藉此保傽代理業界嘅權益。<br> 不過，網友中下游喺《香港討論區》反對呢條行規，「都唔明點解要簽睇樓紙，根本係搵買家笨，你跟佢睇完樓，就要跟佢買……」佢仲問大家有無辦法唔簽而過到骨！<br> suileechi教路：「幾個人去睇樓，簽睇樓紙嘅，同買嘅唔同人咪得囉。我諗代理唔會咁得閒，查吓你兩個有咩嘢關係啩。」PX330都係用呢招，不過佢仲有啲溫馨提示：「你一係搵屋企人做先頭部隊，幫你搵過、度過啲盤，覺得好嘅經紀再搵佢。不過盡可能低調啲，大行衰起上嚟好難講，大把律師幫佢打官司（追你佣）。」<br> 有人和應，當然亦有人反對。ilovethiscow話：「代理都係做生意，佢介紹個盤畀你，你又走去同第二個買，咁唔使做啦！」Pulamore亦唔贊成：「咁都噏得出，真係好嘢，不如你話經紀根本不宜收佣，介紹單位畀你係應份嘅，畀佣？睇吓你開唔開心啦，開心就醒封100蚊利是……」<br> </p><p>唔想畀佣揀自讓盤</p><p>老實講，諗盡辦法唔簽睇樓紙呢啲走法律罅方法，始終博唔過，一來於理不合，二來對代理亦唔公平，地產代理打開門口做生意，唔係慈善機構，冇可能介紹單位畀買家唔收佣，睇樓紙嘅保障可謂合情合理。<br> 如果真係唔想畀經紀賺佣，可以揀自讓盤。另外，買家都應該記低每次所睇嘅單位，就算同一時間透過幾間代理搵盤，睇樓前都可以對吓有無重複，咁就唔使無端畀人追佣啦！</p></body></html>