<html><header><meta charset="utf-8"><title>Stephy弱女護花　小方龜縮陰笑<br>老蘭醉鬼強磨Kary</title></header><body><h1>Stephy弱女護花　小方龜縮陰笑<br>老蘭醉鬼強磨Kary</h1><p>藝人醉酒夜蒲出事時有發生，但20歲的餅女吳雨霏（Kary）依然喪玩狂劈，終於蒲出禍來。前晚她以一身性感打扮，偕眾餅女睇首映後轉蒲蘭桂坊，離開時醉醺醺的她被洋漢搭訕，貪玩回應一聲「Hi」即時出事，慘被對方強迫貼面及死纏上車，意圖護花的鄧麗欣（Stephy）有心無力，飛魚王子方力申卻袖手旁觀，幸同行酒吧保安搏盡護駕，有驚無險。</p><p>吳雨霏前晚與餅女傅穎（Theresa）和楊愛瑾（Miki）齊到奧海城，出席鄧麗欣與方力申主演電影《十分愛》首映禮，其後在經理人黃柏高率領下，拉隊到寇鴻萍夫婦在蘭桂坊開設的新竇FEVAR夜蒲，Stephy兩名緋聞男友方力申和導演葉念琛也先後到場。</p><p>否認醉酒<br>「唔知點解用手護頭」</p><p>據知情緒高漲的Kary在場內狂劈威士忌和香檳，至凌晨1時多曲終人散，玩至有點衣衫不整的Kary，面紅耳赤兼醉步浮浮，要由Stephy拖實上斜路，一名長髮戴黑超的男fans竟取出相機狂拍Kary胸部，女助手見狀即為她整理衣衫，傳與Stephy不和的Miki則懶理，一個人快步前行。<br> Kary在老蘭行醉步時，曾險些踩中路旁酒樽，幸Stephy將她拉開，一味喪笑的Kary卻捉實她咬耳仔。此時有4、5名略帶醉意的外籍男士向Kary搭訕大叫：「Hi，kid！」high爆的Kary貪玩回應了一聲「Hi」，洋漢見她有反應即撲前攔路，同行兩名酒吧保安即時攔截，但一名洋漢仍趁亂攝到Kary身邊，擘大口貼實其面部，嚇得她掩面彈開，在旁的方力申不但沒有上前護花，更火速閃離現場。<br> 兩名保安見狀貼身保護Kary，Stephy則黐實方力申，臨上車時，另一名洋漢竟走到車旁，博大霧摸Stephy膊頭後死跟上車，保安隨即扯他落車，雙方發生一輪推撞，全程未出過聲兼見死不救的方力申則龜縮竄上前座，由司機駕車駛離現場。<br> 被嚇餐死的Kary昨日到新城接受訪問，重提遇醉漢經過時稱自己依然「幾驚」，但否認飲醉，只是對方過份熱情，還自稱本來捉實Stephy，後來不知對方走到哪兒，當得悉Stephy和方力申黐實上車後，Kary即說：「搞錯，可能方力申只係掛住保護Stephy。其實我都唔係好記得，淨係知全程唔知點解用手護頭。」<br> 至於昨日同樣現身新城的方力申和Stephy，前者被問到為何見死不救時竟說：「冇呀，我咪同Stephy一齊囉，當時Kary離我好遠，最近我係Stephy，我咪將佢推埋一邊。我見到個外籍人士除褲，見到佢patpat，但我都十分醉。」Stephy則說：「Kary着得性感啲，又醉醉哋，佢不嬲比較鬼妹㗎啦。」</p><p>Miki喊驚<br>「下次着定盔甲打底」</p><p>前晚蹺埋雙手睇戲的Miki，昨日在中環出席一公開活動時則說：「當時我即刻9秒9跳上車先，點知個外籍人士衝咗上嚟坐喺我隔籬，不過佢坐唔夠一秒已經俾同事拉番佢落車，我當時好驚，我諗下次要着定鐵甲萬能俠個盔甲打底先得。」<br> 採訪、攝影；娛樂突發組、卓美娟</p><p>最高蘋嬸</p><p>Kary下次夜蒲唔好飲酒啦，俗語有云多行夜路必撞鬼，前人真係好有智慧㗎！<br> 蘋果娛樂特派評述員蘋嬸</p></body></html>