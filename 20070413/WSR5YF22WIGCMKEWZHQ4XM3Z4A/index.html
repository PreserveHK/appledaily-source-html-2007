<html><header><meta charset="utf-8"><title>有機生活：健康菜當頭起<br>地鐵站有機地</title></header><body><h1>有機生活：健康菜當頭起<br>地鐵站有機地</h1><p>早上十一點撲去灣仔農墟，菜多人更多，仲旺過抽新股。食個Lunch返轉頭，人菜兩不見，皆因菜農早賣完早收檔，遲到者惟有下周再會。大概近年毒菜毒魚病豬新聞太驚人，強調自然種植的有機菜因時勢造英雄，成為飲食新貴。追求健康唔怕遲，今日一網打盡港九區有機菜熱賣點，全部位於地鐵站附近，有菜齊齊食，有墟齊齊趁！<br>記者：劉嘉蕙<br>攝影：周旭文、陳盛臣<br>Model：Claudia@TheGroup</p><p>搭地鐵買有機菜GO!</p><p>訪問多名市民，大家都話買有機菜有難度，要不幫襯高檔大型超市，幾廿蚊先買得幾條，要不山長水遠走入新界農場，或者隔空網上買菜，費時失事。其實現時港九地鐵沿線有不少有機菜專門店，OL買菜毋須頻撲，收工着Suit去揀菜都得，方便又亁淨。</p><p>香港區有機地<br><br>灣仔農墟　平啲新鮮啲</p><p>地鐵灣仔站A5出口步行7分鐘<br> 地址：灣仔告士打道花園（即稅務大樓側）<br> 營業時間：逢星期日11am-5pm<br> <br> 咁大個人，第一次知道買菜要靠搶，11am開始，兩個鐘後真係搶清晒。灣仔農墟去年11月在銅鑼灣起家，有機菜公價$16至$20斤，越賣越旺，不少客人直言現時視去農墟買菜為假日指定動作，有份擺檔的新界菜農亦當係一周一次「出城玩」，4月尾告別之後，咁多菜農同菜迷都唔知點算。負責人稱現時正積極接洽機構提供場地，希望等大眾長期有菜買。</p><p>主婦大力支持有機</p><p>菜菜子　講到明有機冇機</p><p>地鐵天后站A1出口步行2分鐘<br> 地址:天后留仙街3號雅景樓地下A1舖（25711669）<br> 營業時間：8:30am-9:30pm<br> <br> 菜菜子是摩登菜店，環境企理，做法均真。全店賣40多種菜，本地定進口、有機定冇機，清清楚楚寫明，唔怕買錯。老闆Don指客人以專業人士居多，亦時有日本人光顧。值得一提賣菜姐姐非常親切，對有機菜食譜侃侃而談。價錢講真唔平，不過於市區租街舖賣菜，都算藝高人膽大，值得支持。</p><p>SimplyOrganic　買菜要趁早</p><p>地鐵銅鑼灣站出口步行5分鐘<br> 地址：銅鑼灣堅拿道西21號唐2樓（24880138）<br> 營業時間：星期一至五11am-7pm；星期六12nn-6pm<br> <br> 位於二樓的SimplyOrganic在本地農莊豐之谷取貨，大部份菜類售價$3.8/100克，有機橙$10個，亦有散裝菜賣，如沙律常用的火箭菜大型超市賣廿多元，這裏只賣$20包。負責人表示有機菜一般到下午就賣剩3成，要買趁早。<br> 店內亦提供SetLunch，$90一個餐有沙律、湯、意粉及有機黑豆漿，但不接受Walk-in客，客人需於1小時前打電話留座。</p><p>九龍新界區有機地<br><br>點點綠</p><p>地鐵美孚站、九龍灣站、奧運站、觀塘站、葵芳及坑口站<br> 營業時間：星期一至六8:30am-9pm<br> 星期日及公眾假期11:30am-9pm<br> <br> 有機食品專門店點點綠兼營有機菜專櫃，一般而言每逢星期二、四、六都有菜賣，種類及選擇不算多，但勝在夠就腳。</p><p>新生農社</p><p>東鐵尖東站J1出口右轉步行1分鐘、西鐵南昌站D2出口、西鐵屯門總站F出口、馬鐵大圍站B出口<br> 營業時間：10am-8pm<br> <br> 此店於屯門自設農場，專門店提供種類亦算多，連木耳、鮑魚菇都有，售價較其他專門店平約兩成，如菜心賣$20斤，薯仔賣$18斤，店內兼賣其他有機食品。農社有精神病康復者及弱智人士參與工作，幫襯當支持弱勢社群就業。</p><p>5大熱菜最合時</p><p>有機菜全天然種植，幾時有邊種菜賣要講天意。菜菜子老闆Don話嚟緊夏季瓜類當造，如茄子、節瓜等。大部份有機菜都適合生食，以保存最多營養，以下綜合幾間有機菜專賣店負責人意見，提供幾個熱門正菜及簡易煮法。</p><p>紅菜頭</p><p>紅菜頭可當紅蘿蔔用，加紅腰豆、瘦肉及蜜棗煲湯，補血之選。</p><p>茄子</p><p>茄子切片，用蝦米及蒜茸鋪面，淋上豉油及熟油蒸15分鐘。</p><p>翠玉瓜</p><p>切片炒肉，或者滾湯都特別清甜。</p><p>羅馬生菜</p><p>和其他沙律菜如火箭菜等生食做沙律，醬料可自由調配，一般常用橄欖油及白酒醋，份量比例約2比1。</p><p>南瓜</p><p>生食或煮湯，建議可於湯中加入薯仔，增加稠度及口感。</p><p>揀菜前認有機定冇機<br><br>1.認樣</p><p>憑肉眼分辨，因為冇用農藥「谷肥」及「杜蟲」的緣故，有機菜顏色較淡，蟲孔較多，冇咁粗壯。如圖中番茄及薯仔，有機（下）比冇機（上）細一半有多。</p><p>2.認證</p><p>本港由香港有機資源中心提供有機菜驗證其種菜過程是否符合有機標準，可是現時未有法例監管，參加驗證與否全憑農莊自願。有老闆表示，現時有關驗證認受性不足，農莊取證後種假菜亦冇佢符，外國入口有機菜亦全部有證，難辨真假。簡單而言，有證無用，都係講個信字。</p></body></html>