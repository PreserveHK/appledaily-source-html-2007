<html><header><meta charset="utf-8"><title>重商輕經濟 - 左丁山</title></header><body><h1>重商輕經濟 - 左丁山</h1><p>一位讀者來電郵云，馬王「爪皇凌雨」馬主以前擁有嘅「爪皇飛電」，名稱應非源自曹操座騎「爪黃飛電」，而係來自著名日本漫畫，故事主角之一為一個機械人，打鬥時可飛出手爪，緊握敵人，然後放射電力以致勝，此絕招名為「爪皇飛電」。<br> 多謝讀者提供材料。他日有機會見到馬主，會親口問清楚。<br> 昨日講起浸會大學殺經濟系，消息由浸大經濟系校友大編輯提供，大編輯話現今商科會計流行，凡入商學院嘅學生都想讀一個畢業後容易搵工、特別係高薪好工嘅學系。經濟系理論多多，可以好抽象，比會計學、市場學、管理學難讀好多，畢業生搵工又係難好多，以今日香港中學生之中咁多精仔精女，邊個會搵經濟系為首選吖，入唔到會計、商科先至輪到讀經濟。<br> 大編輯話浸大經濟系隸屬商學院，故此商學院院長可以視學生人數多寡，調動科目，令經濟系成為一個提供幾科經濟學原理、貨幣與銀行呢類比較實用嘅課程，其他課程大可不必維持，讓其他學科開多啲課程，適合學生需要好過。<br> 讀商學院成為潮流，並非左丁山之一杯茶。喺○八年奧運馬術籌款晚會，左丁山碰到為慈善而夾band，不與嬌妻共渡生日良辰嘅飛機陳，佢離場去趕飛機之前與左丁山講起佢位公子在美國讀政治學，講得津津有味。左丁山醒起，飛機陳係著名CEO，但佢自己亦係讀政治出身嘅噃。飛機陳話：「我唔主張年青人喺大學讀商科本科，佢哋應該修讀理科、人文、工程等等，畢業後入到商界，可以學嘅啫，有需要咪讀埋MBA囉。」正是英雄所見略同，左丁山亦叫仔女唔好讀商學院。不過人各有志，青年人要讀，邊度可以阻止吖。讀經濟究竟好唔好，中六中七生不妨多啲問吓意見，《蘋果》作家李兆富、孫柏文都係主修經濟嘅，唔該佢哋寫文章講吓。</p></body></html>