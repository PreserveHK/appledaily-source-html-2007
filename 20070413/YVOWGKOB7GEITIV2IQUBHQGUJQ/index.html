<html><header><meta charset="utf-8"><title>馮仁昭四圍超：密約鬍鬚型佬　傑仔中菜好彩頭 - 馮仁昭</title></header><body><h1>馮仁昭四圍超：密約鬍鬚型佬　傑仔中菜好彩頭 - 馮仁昭</h1><p>草蜢噚日去元朗幫一間服裝店剪綵，人哋剪綵舞獅諗住大鑼大鼓攞個好意頭，點知身為嘉賓嘅蔡一傑，見人哋武師咁興奮，打算沾埋人哋嘅光采，武師採青時，生菜擲中傑仔，搞到一身都係，佢同蘇志威即時執起啲生菜，傑仔仲笑逐顏開咁話：「真係好彩呀！啲菜噴埋嚟，好似執金呀，我覺得係一個好兆頭。」</p><p>隱蔽位密斟</p><p>其實傑仔呢期行好運外，人緣都當旺，喺佢身邊嘅同性好友就好似走馬燈咁不停轉。早幾日傑仔同蔡一智、蘇志威去商台出席記者會後，就撇低拍檔，一個人去咗銅鑼灣嘅燕萍越南餐廳。傑仔好似同啲店員好熟，仲同店內一名身材瘦削、着住件白色T恤嘅中年鬍鬚佬密密斟，佢哋傾咗兩句後，就行去餐廳嘅隱蔽位置坐底繼續傾，仲用屏風隔住，唔知有乜咁神秘。後嚟鬍鬚佬攞住兩杯青檸水行出餐廳招呼記者，仲話：「你哋邊間㗎？影得佢（蔡一傑）靚啲喎！」鬍鬚佬認真細心。<br> 另外，草蜢最近推出嘅新碟，首批其中2,000隻出現技術問題，佢哋打算喺下星期四下晝六點開始，喺公司幫買咗碟嘅人換碟，阿智話：「我哋會搵柯南查件事，但呢2,000個係好運嘅人，好似中獎，到時我哋會有個回贈大派對，送草蜢精美手帶、傑仔送嚿木、阿細送佢哋出門口，禮成！」</p></body></html>