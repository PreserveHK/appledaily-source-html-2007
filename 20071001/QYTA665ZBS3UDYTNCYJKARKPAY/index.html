<html><header><meta charset="utf-8"><title>中環在線：唔該整籠941蝦餃！ - 李華華</title></header><body><h1>中環在線：唔該整籠941蝦餃！ - 李華華</h1><p>港股長升長有，令唔少諗住等股市調整先入市嘅散戶，抵受唔住誘惑入場掃貨，股市仲已經成為唔少市民茶餘飯後嘅話題。<br> 網友大升市就話：「頭先飲茶時，仲以為入咗股票行，周圍嘅人都講緊股票冧巴，388呀、941呀、2628呀、2899呀……」</p><p>點心改股票冧巴名</p><p>Pktung2就話：「咁咪嗌到好似叫點心咁，不如將啲點心名改晒做股票冧巴，咁會唔會好賣啲呢？」你估941蝦餃好賣啲？定係388叉燒腸粉好賣呢？既然係咁，善良之安就提議：「咁茶餐廳啲餐牌唔好再用乜嘢1號餐、2號餐啦，應該玩吓噱頭，改晒用2628號餐、388號餐同941號餐，咁先至吸引到散戶幫襯。」<br> Teru_teru就話：「家陣真係全民皆股，數字人生，好有97時炒股嘅感覺。」Shitty提醒：「點都好，投資最緊要小心，當每個人都咁瘋狂，自己就要更加冷靜。」leucocyte亦話：「全民皆股都唔驚，最驚嗰啲炒孖展累街坊，如果拆息突然抽高，真係要諗諗走一半貨。」</p></body></html>