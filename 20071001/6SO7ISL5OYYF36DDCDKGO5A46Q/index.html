<html><header><meta charset="utf-8"><title>金手指：貼士第三季總結 - 孫柏文</title></header><body><h1>金手指：貼士第三季總結 - 孫柏文</h1><p>10月第一個交易日，係時候總結孫柏文隻金手指為大家篤嘅貼士第3季表現。可以用以下12個字總結，「大落大上，祖國好勁，外圍食蕉」。以下成績表（附表）可以清楚顯示第三季表現，跟住我會講講展望。<br> 白銀：呢3個月真係風風雨雨，聯儲局由自稱反通脹第一戰士，變成赤裸裸嘅紙幣狂魔。由8月中開始，濫發鈔票維護建制中嘅銀行，希望可以喺通脹爆發前，美滙指數大跌前，完成救亡。<br> 如果問市場參與者，聯儲局係咪真係可以成功喺通脹爆發前先救銀行，金價、銀價已經大大聲話：「Noway！」金銀已開始上升，金價仲要挑戰06年高位。白銀升浪指日可待。</p><p>等滙控再盈警</p><p>滙控（005）：以前港產電視劇，大財閥口中嘅「瑞士銀行」，講緊就係UBS等金融機構。「瑞士銀行」大家都知勁，不過噚日UBS話，因花旗國次按輸咗34億美元。<br> 今時今日國際銀行當中，市值最大就係花旗Citigroup。Citigroup大家都知勁，不過噚日就話，因花旗國次按輸咗30幾億美元。<br> 特區出產，師奶信佢多過自己老公嘅國際銀行，就係滙豐。滙豐大家都知勁，不過唔知幾時又要發盈警？孫柏文叫大家一注獨沽滙豐，未知鹿死誰手。次按問題解決？我只可以話，靜待滙豐（再）發盈警。<br> 和黃（013）：我8月24日撤銷「一注獨贏買和黃」嘅建議。因為就算3推出革命性收費模式X-Series，都係上唔到客。除非手機有革命性突破，和黃都係賣咗3算。<br> 江西銅業（358）：江銅8月27日到目標價。由年初建議至8月27升咗48%，幾好。不過之後居然可以再升57%。江銅已經升到我唔識睇嘅地步，大家自己執生。<br> <br> 金手指網誌：<br>  http://phatdat.blogspot.com </p></body></html>