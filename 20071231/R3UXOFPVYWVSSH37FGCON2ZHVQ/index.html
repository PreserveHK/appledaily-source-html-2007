<html><header><meta charset="utf-8"><title>金手指：07金手指頒獎禮 - 孫柏文</title></header><body><h1>金手指：07金手指頒獎禮 - 孫柏文</h1><p>每到年尾，各大傳媒機構就會搞好多乜乜物物頒獎禮。我老竇成日話，一眾只會睇娛樂版嘅特區少女，對經濟事務經常一竅不通，孫柏文絕對唔同意，因為只要比吓今時今日同廿幾年嘅唱歌頒獎禮，就會感受到濫發任何嘢，都會令嗰樣嘢大幅貶值。<br> 有見及此，我今日呢個07年《金手指》頒獎禮會貴精不貴多。甚至不能保證，來年會否繼續頒同一樣嘅獎。點樣都好，頒獎典禮正式開始。</p><p>1)07拿破崙殺入莫斯科大獎</p><p>得主：明光社。比喻為Anti-Christ嘅拿破崙，當年係歐洲大陸嘅長勝將軍。因此個心雄咗，舉兵幾十萬，諗住攻陷俄羅斯。點知殺入莫斯科之後，氣候逆轉，冇諗住輸嘅拿破崙，就係咁差點兒全軍覆沒。<br> 本來，特區有好多四、五十歲嘅長輩，因為日日都對住啲「少女索K被迷姦」嘅報道，所以好支持明光社淨化特區。<br> 點知明光社好打唔打，走去打《秋天的童話》。一齣今日長輩，後生時初戀拍拖睇嘅戲。作為一個落rave大嘅人，我想問啲四、五十歲嘅人，係咪針唔拮到肉唔知痛呢？點都好，希望出年可以頒個「拿破崙遇滑鐵盧大獎」畀明光社。<br> 亞軍：特區散戶。原先只係搵啲有「戀中癖」嘅鬼佬笨，點知8月一話有「資金自由行」，個個即時殺氣冲天。溫總：「氣候已逆轉。」小心、小心。</p><p>2)07賣得靚大獎</p><p>得主：滙豐（005）。滙豐能夠以天價賣出倫敦總部，仲要穩袋埋啲錢，實在難得。不過滙豐如果真係睇到一次千載難逢嘅大泡沫，咁又點解係咁中招？<br> 亞軍：黑石Blackstone。黑石上市時，孫柏文都警告過。叻人賣嘢畀你已經要小心，更何況「至叻人」。上市之後，黑石一路潛水。當時拗應唔應該買黑石，有人話：「祖國政府都買啦。」我答：「Exactly。」<br> </p><p>3)07過唔到probation大獎</p><p>得主：劉鳴煒。劉鑾雄個仔，26歲，3月初做金匡企業（286）主席。之後消息滿天飛。不過，劉鳴煒做主席三個月就炒老闆魷魚。之後消息再滿天飛，有啲仲矛頭直指劉鑾雄。我只可以話，真相就係今時今日啲後生仔嘅EQ真係差啲。成日做嘢都過唔到probation。<br> <br> 金手指網誌： http://phatdat.blogspot.com </p></body></html>