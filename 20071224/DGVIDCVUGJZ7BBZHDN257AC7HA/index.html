<html><header><meta charset="utf-8"><title>股路縱橫：中資股主流賺5成心足 - 郭兆誠</title></header><body><h1>股路縱橫：中資股主流賺5成心足 - 郭兆誠</h1><p>08年投資大勢仍係以中資股為主流，消息股和概念股為副，初步目標係內房、環保、新能源、資源和消費股。由於股價基數已大，心水股能賺到50%，已經好心足，若賺到一個開或以上，就當係天降橫財，意外驚喜。<br> 看好內房股，主要係宏調有可能在明年上半年「完成大業」，內房股亦有機會在明年首季完成調整。在內地人對房屋需求有增無減的大前提下，內房股可伺機在低位吸入，到下半年收割。<br> 環保和新能源行業獲政策傾斜，未來幾年發展空間好大；資源股普遍由高位回落頗多，個別有特殊概念嘅，日後反彈力度亦會好勁；消費股食正北京奧運概念，亦會有大作為。</p><p>中鎳有連串擴廠大計</p><p>今日先總結近期推介過的心水股，有信心在08年賺到50%利潤嘅，為數不少。<br> (1)中國鎳資源（2889）：資源股，股價由5.40元水平回落到3元，正可趁低吸納，未來兩三年，在中國及印尼進行連串擴廠大計，並計劃進軍東南亞及中東市場，07年PE料不足10倍，08年會更低，股價回升上4.50元至5元水平，機會好大。<br> (2)弘海（8112）：經營採煤同銷售塑料編織袋業務，兩者都極具增長潛力，08年（12月年結）盈利估計約1.3億元，每股盈利30仙，以10倍PE計，股價已可見3字頭。弘海現時在1.31元低位，好吸引。<br> (3)光大控股（165）：上月初股價曾升上37.70元，其後回落到21元水平，走勢有機會形成雙底回升。光控08年有兩大分拆概念，一係光大銀行，另一係光大證券，在明年上半年可成事，料可帶動股價重上高位。</p><p>光控有機會雙底回升</p><p>(4)結好控股（064）：股市大旺的直接受惠股，公司管理層頻同中資財團密斟，唔排除日後會有大動作，股價升上1.20元至1.50元，機會不弱。<br> (5)遠東發展（035）：內房及酒店股，開始進入收成期，現年度（08年3月結）盈利估計達7億元，每股盈利0.46元；09年度每股盈利更可達0.60元，PE12倍計，股價已可見7.20元。</p></body></html>