<html><header><meta charset="utf-8"><title>嘉門鹹版健康舞教壞師奶</title></header><body><h1>嘉門鹹版健康舞教壞師奶</h1><p>美國性感女星嘉門伊拉查（CarmenElectra）最近出咗隻DVD，話係教女士們喺床上跳脫衣健康舞，喼弗之餘又可增進夫妻感情，雖然成件事幾騎呢，但至少都攞番創意分！<br> 身材索爆嘅嘉門喺碟入面着住性感服飾同高跟鞋，喺床上做出各種高難度動作，擘腿又趷籮，加上佢嘅動作挑逗味十足，我阿Deep睇落就唔多覺係跳健康舞，結果聽聞冇乜師奶幫襯，買嘅反而多數係醉翁之意不在酒嘅麻甩男士。<br> 為咗向師奶們推銷一下，日前嘉門就上咗女同志名嘴艾倫廸格納絲（EllenDeGeneres）個清談節目，向現場師奶觀眾示範碟入面嘅健康舞。</p><p>艾倫笑到跌低</p><p>不過由於嘉門所設計嘅健康舞動作實在太搞笑，艾倫一齊做節目時笑到跌低。<br> 我阿Deep就認為無論嘉門搞乜，班師奶都唔會買佢隻碟，點解？因為驚俾老公收埋欣賞囉！呢點不少網友都非常讚同，cici話︰「根本只有鹹蟲先會想睇！」<br> 網址：<br>  http://dlisted.com/node/20315 <br> 版主：網盜王尊尼Deep<br> 本欄逢周一至五刊出</p></body></html>