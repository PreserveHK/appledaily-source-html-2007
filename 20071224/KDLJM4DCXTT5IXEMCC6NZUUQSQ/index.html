<html><header><meta charset="utf-8"><title>金手指：投行08搞笑預測 - 孫柏文</title></header><body><h1>金手指：投行08搞笑預測 - 孫柏文</h1><p>又到年尾，各大投資銀行又要指定動作咁，出嚟做吓明年預測。今日，孫柏文想同大家分享我對其中幾個預測嘅睇法。<br> 不過講明年預測之前，想重溫吓我舊年年尾提過嘅投資銀行預測。當時，有本花旗國財經雜誌，問咗十幾間投資銀行對07年股市嘅睇法。佢哋竟然一致看好，冇人睇跌。對上幾年都冇出現過一致睇好睇淡。<br> 不過最令人擔心係，對上一次啲投資銀行一致睇好來年走勢，係01年股市。如果大家仲記得，當年花旗國股市跌到喊。所以舊年年尾，淨係呢個「一致」預測，都令我睇淡花旗國股市。<br> 當然，至上個禮拜五，以我覺得最能反映花旗國股市嘅標普500指數計，今年花旗國股市，就算爆發金融危機，都仲係有少少升，升66點。有機會打破「一致睇好就會跌」嘅厄運，除非保爾森又蝦碌。<br> 講08年預測。首先一定要講SaxoBank嘅「至離譜預測OutrageousPredictions」。Saxo啲預測「至離譜Outrageous」，唔係我話嘅，係佢哋咁叫自己。例如，Saxo第一個預測，就係話一個叫做RonPaul嘅人，將會08年成為花旗國總統。</p><p>解散聯儲局</p><p>呢個RonPaul，我喺9月28日都寫過。如果喺打「紙幣狂魔」嘅戰爭中，孫柏文係「白銀戰隊隊長」，RonPaul就係「黃金軍團大統帥」。佢不單只話美元要同黃金掛鈎，去打擊通脹，仲以策安全咁話，要解散聯儲局制度。07年嘅呢一刻，呢個預測仲係好離譜。<br> 不過，舊年年尾，如果話你知07年國際大銀行間間有事，係咪一樣咁離譜呢？分分鐘畀你鬧係「黑氣石」㖭。<br> 再講，高盛GoldmanSachs大家姐AbbyJosephCohen，就算花旗國樓市續跌，都話08年花旗國經濟應該避得開衰退。我一聽到，即刻睇吓大姐佢有冇用「outrageous」嚟形容自己個預測。點知係冇。真係outrageous。<br> 如果大家有聽我嘅建議，睇過《BlackSwan黑天鵝》一書。亦同意書中，呢個「宏觀嘢冇得預測」嘅結論，都應該知道心中點處理呢啲預測。<br> 最後，想祝孫媽媽生日快樂，大家聖誕快樂。<br> <br> 金手指網誌： http://phatdat.blogspot.com </p></body></html>