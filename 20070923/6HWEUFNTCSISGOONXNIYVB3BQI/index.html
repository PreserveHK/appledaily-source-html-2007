<html><header><meta charset="utf-8"><title>華振邦愛情事業受重創<br>歲月風雲五人誌：林峯苦戀阿佘自嘲犯賤</title></header><body><h1>華振邦愛情事業受重創<br>歲月風雲五人誌：林峯苦戀阿佘自嘲犯賤</h1><p>無綫60集長劇《歲月風雲》今晚進入最後10集倒數，飾演癡情少爺的林峯在劇中全方位被「恰」，感情上被佘詩曼玩殘，事業上又遭陰濕佬馬德鐘打謝，為了令角色看起來如同「低能仔」，林峯直認演得辛苦兼壓力大，而且忍不住慨嘆此角色犯賤。</p><p>無綫重頭劇《歲月風雲》終於播到戲肉，劇中飾演富家子華振邦的林峯，角色前段吃喝玩樂，永冇搞作，但搭上奸妹佘詩曼及被大反派馬德鐘連番追打後，人生屢逢挫折，厄運纏身10幾年，角色演繹頗有難度。</p><p>寄望台慶奪獎</p><p>雖然林峯未有信心憑此劇奪今年台慶最佳男主角，但有華振邦加《溏心風暴》程亮雙龍出海，故林峯也對「我最喜愛的男主角」一獎虎視眈眈，他說：「最佳男主角論資排輩都未到我，入到前幾強都好開心啦，我反而希望今年有機會攞我最喜愛的男主角，我覺得攞咗最佳男主角有壓力，所有嘢都唔衰得，最喜愛男主角可能係觀眾鍾意你本身，呢個moment我想要呢樣嘢。」<br> 不過《溏》劇的「得得地」陳豪由於角色討好，也屬我最喜愛的男主角大熱，問林峯會否視對方為大敵？他說：「仲有兩個月先到台慶，但陳豪今年應該係最佳男主角大熱。」</p><p>「馬德鐘好衰」</p><p>談到華振邦這角色，林峯直言演得不易，他說：「拍呢套劇好大壓力，角色太癡情又反覆，如果設定有差誤，前後會唔連貫，60集咁長，太多事件發生啦，有時問番你都省唔起，有啲會唔記得，你點連番情緒呀？好辛苦㗎。」華振邦的反覆來自感情和事業，林峯也形容此角色犯賤，他說：「華振邦不停俾人恰，但錯完繼續錯，我盡量唔演到個角色低能，佢EQ唔高，可取係癡情，佢喺感情上犯賤，一個女仔害你，仲害埋你家人，點接受到？佢個人仇恨心咁重，上一代嘅仇都要報？太可怕啦！但阿佘演得好好。」<br> 林峯續說：「華振邦前期係死𡃁仔，唔識死、貪玩，中間遇到好多挫折，阿佘傷得我好犀利，同佢結唔成婚，BB又冇埋，跟住再追佢，又傷多我一次，中間佢有嘗試同胡杏兒一齊，但變咗責任多過愛，總之呢段感情好複雜，後段華振邦喺事業上又有打擊，一路同馬德鐘鬥，但表現唔成熟、衝動，始終對方技高一籌，馬德鐘手段陰濕、好衰，仲害到我差啲坐監，但最後就梗係惡有惡報啦。」<br> 採訪：朱倬誼<br> 攝影：陳偉權<br> 跑車提供：AlfaRomeo</p><p>搶先睇：秀風永標庭外和解</p><p>《歲月風雲》第51集劇情講述危永標（馬德鐘飾）弄穿榮秀風（佘詩曼飾）的車胎，導致其座駕失控撞向華文翰（劉松仁飾），半身不遂的文翰未有指證秀風，令她十分內疚，每日到醫院照顧文翰，之後更得到華文翰的原諒，秀風跟華家冰釋前嫌。<br> 秀風為了華家，以華家取得車廠主控權為條件，同意與永標庭外和解，永標正式接管危天行的身家，更入股華喆車廠。華文翰出院後重返華喆，永標千方百計打擊他的信心，最後成功令文翰灰心喪氣。</p></body></html>