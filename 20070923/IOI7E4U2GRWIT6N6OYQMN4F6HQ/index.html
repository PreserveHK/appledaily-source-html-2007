<html><header><meta charset="utf-8"><title>散戶連線：港交所目標做金底股</title></header><body><h1>散戶連線：港交所目標做金底股</h1><p>港交所（388）上個禮拜五正式成為雙紅底股，一班網友喺《香港討論區》玩冇獎競猜遊戲，估港交所新一個目標價睇幾多？</p><p>目標冇上限</p><p>股邪票毒話：「港交所日日都有新目標價，07年尾有機會上試每股$500。」adol_adol同埋exk88都覺得有呢個可能，有個自稱李家誠嘅網友更大膽預測：「我諗到奧運，388做到金底股。」<br> Hhhwong更異想天開估：「1500港銀，然後1拆500。」<br> bamboo就話：「呢隻股好特別，唔好用PE嚟睇，因為佢哋嘅業務實賺，所以點解要有目標價？目標冇上限！」<br> 咪話500蚊，家陣220蚊一股，散戶大都一手起兩手止，noce問；「升到連10萬銀都買唔到一手，係咪應該拆細？拆細嘅話，幾多股一手好呢？」poon建議：「最好10股一手，咁就咩人都買得起，個個有得賺，咁至算係全民皆股嘛！」&#13;</p><p>阿爺難收貨</p><p>但kongching同P.Tea都唔贊成，擔心一平就更多人炒，而且炒得仲甘。Lilily話：「一拆細會好多散戶走入嚟，炒得仲勁，然後啲貨分得太散，阿爺更難收貨，所以暫時應該唔會拆細住。」<br> <br>  http://www2.discuss.com.hk/ </p><p>報料站</p><p>歡迎提供網上財經趣聞，資料一經採用，酬100元。<br> 請附姓名、電話及電郵地址，交business@appledaily.com</p></body></html>