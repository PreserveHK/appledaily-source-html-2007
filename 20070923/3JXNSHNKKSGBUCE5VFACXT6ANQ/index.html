<html><header><meta charset="utf-8"><title>自認忽冷忽熱　拒同居結婚<br>城城絕熊黛林坐正念頭</title></header><body><h1>自認忽冷忽熱　拒同居結婚<br>城城絕熊黛林坐正念頭</h1><p>事業上，無論高低起伏，郭富城都不斷向前飛，從沒瞬間停頓過。<br>感情上，誰不想有個好依歸？都41歲了，無論身邊有多少異性來又去，他卻沒有為此打算過，即使在他口中「很close」的好朋友熊黛林，也只是一場「正常社交」，理由是「高人話我冇夫妻宮」。<br>正所謂風水佬呃你十年八年。事實應該是他要自由，他不想停泊，只要飛。<br>喔噢，原來舞台王者是一隻冇腳雀仔！郭富城聞言，只含蓄地笑一笑。　撰文：蔡如玉　協力：陳月媚</p><p>這天，郭富城為新戲《C+偵探》宣傳，由中午12時到晚上12時，不停接受傳媒訪問，夜半收工，城城總結：「今日大家離不開問我感情問題，我同全部人都講，高人話我冇夫妻宮。」沒有夫妻宮所以沒有結婚念頭，所以不要再在感情問題上糾纏了，算是在耍太極？算是modelanswer？這答案說給傳媒聽，也可以說給他的一眾「異性朋友」聽，很好用！<br> 所謂「異性朋友」，現在要對號入座當然非熊黛林莫屬，假如相戀傳聞一開始就屬實的話，41歲的城城和這位26歲來自內地的當紅名模，拍拖至今已有10個月，發展順利的話也該步入穩定期，但今天城城卻口口聲聲說自己沒有女友，很久沒有拍拖，腦內從沒閃過結婚念頭，難道二人有暗湧？</p><p>「風水佬話我冇夫妻宮」</p><p>一整天被問了不下十次「與熊黛林是否拍拖」此等問題後，城城一副做好準備的模樣，開腔談感情，不過已是一個結論：「我前幾年睇風水，風水佬話我冇夫妻宮，冇得打破嘅，有都要好後先有，所以我嘅性格係咁行，人哋拍拖會諗結婚生仔，我一啲都冇，咁耐以嚟，結婚呢個念頭喺我腦度閃一閃都冇，我亦唔恨生仔。」<br> 無論如何也要問一次，到底城城是否和熊黛林拍拖？他快速回答：「好朋友，正常社交。」肯定不是男女朋友？他說：「唔係嗰種感覺，其實我冇諗，大家係好close，得閒約傾偈食飯，但未到一日不見如隔三秋嗰種，我自己都忙啦。」城城聲稱多年以來都沒有拍拖：「異性朋友就有，有啲人係咪終身伴侶，我從來冇諗過，亦從來唔會畀對方感覺到有將來。」每次談到熊黛林，城城的態度都不一樣，予人有點忽冷忽熱之感，他也直認：「係忽冷忽熱，我性格係咁。」說不想拍拖、沒打算結婚，說到尾其實只是還沒遇到深愛的人，城城謂：「可能係啦，以前我都有啲異性朋友幾好，自己都幾喜歡對方，但我真係唔會諗呢啲，或者未遇到好愛啦！」</p><p>「紀香結婚我冇遺憾」</p><p>藤原紀香傳聞也曾是城城女友，這位愛人已經結婚了，城城怎樣看？他說：「當然開心啦，我哋係好好朋友。」她會否是一眾異性朋友中最正的一個？城城說：「唔係……你覺得佢正……我認識嘅佢各樣嘢都好好，好有愛心，佢結婚我冇遺憾，或者我真係驚結婚要負嗰種責任，𠵱家都好享受一個人，有時間就約朋友打波，一啲都唔寂寞，人哋有老婆煮飯有仔有女，我一啲都唔羨慕，好似Chilam（張智霖）咁，去打波都要打電話問過阿靚（袁詠儀），佢好enjoy呀，但我好同情佢，我羨慕自己咁自由。」<br> 萬一有女友想結婚，城城會如何處理？他說：「所以我會同啲女仔保持一個距離，傾得埋都要有距離，同居一定唔會先啦，同居等同畀咗名份佢，暗示咗大家嘅關係。𠵱家工作分散我注意力，我唔覺得寂寞，電影同音樂已經充斥晒我好多時間。」然後，城城重複又重複，說自己沒有夫妻宮，從不想結婚，傳媒們會知難而退，這個訊息，熊小姐收到了嗎？</p><p>挑戰《色，戒》<br>「或者露股先」</p><p>得過三屆最受歡迎男歌星獎，連續做了兩屆金馬影帝，也曾被戲稱「谷底天王」，郭富城入行22年經過高峯，歷過低潮，今日心態豁然開朗，他用「燈」來比喻人生，城城說：「一個人好似一盞燈咁，唔可以永遠都着，有時要熄吓，如果唔係會燒壞，我𠵱家又着咗。」</p><p>「以前好緊張獎項」</p><p>這盞燈再閃亮，多得張叔平在《三岔口》為他做美指時按下開關掣，城城說：「阿叔知我轉變中，佢幫我造型嗰一刻，我已經將偶像包袱放下，經過01至04呢幾年，我適應咗自己，改變自己同放低咗自己。」<br> 改變，包括調整事業步伐與方向，歌手身份的城城只管衝衝衝，他說：「以前唱歌好緊張獎項，最攰係做宣傳，完全冇自我，我哋嗰個年代所謂四大天王，喺舞台上要不斷將最優秀嘅嘢攞出嚟，唔夠人優秀就會被淘汰。最受歡迎男歌手我都攞過咯，音樂上嘅目標算完成咗，嗰啲歲月過咗。」城城續說：「呢兩年發覺拍戲畀我嘅滿足感大好多，搵得到自我，所以我工作上嘅比重，音樂唔及電影多，但都唔會放棄音樂。」</p><p>「喺新片冇乜點着」</p><p>全情投入在電影世界，城城接戲有沒有底線？抑或可以像《色，戒》中的梁朝偉般全裸？他說：「首先要對導演有信心，有好劇本，如果譚家明呢類導演，當然冇所謂。我同關錦鵬食飯時都有傾過呢個問題，赤裸嘅感覺喺東方社會，尤其係香港，大家對電影同演員，睇嘅角度唔同外國演員咁普通，外國人覺得冇問題，香港同亞洲市場就要小心處理，偉仔帶起咗個頭都好，但佢都係一步一步嚟，由《春光乍洩》、《2046》先到《色，戒》。其實我喺新戲《白銀帝國》有一場戲，女主角全裸喺我面前，我就有個剪影，都冇乜點着，呢個或者係開始，逐步嚟啦，或者露股先，唔好第一次就『啷啷』都見埋啩！」</p><p>炒股蝕千萬喊驚</p><p>娛樂圈這口飯從來不易吃，因為你不知道觀眾何時會捨棄你，保險一點最好鋪定後路。城城說：「我冇生意頭腦，亦從來冇人搵我一齊做生意，我唔係嗰種材料，投資又唔識，股票地產更加唔會掂。我享受做演員，呢個係我終身職業，退休係好長遠嘅問題，除非拍戲拍到攰，但𠵱家先係開始，我好有衝勁。」</p><p>「見過鬼怕黑」</p><p>城城自言不諳理財，90年跟大圍投資網股損手，讓他對股票望而生畏，「嗰陣我唔識又跟人買，一爆煲蝕都要放，輸咗過千萬，好傷呀，以後都唔敢掂股票，見過鬼怕黑嘛，𠵱家個市升到嘭嘭聲，我都唔恨，情願安守本份。」<br> 雖說離退休還有很長一段路，但城城多年的積蓄，即使現在不做也不愁生活，「歸於平淡嘅生活使幾錢啫？我又唔會豪使，平時都冇乜嘢買，𠵱家一個月使唔到十萬，啲車又好少揸，保養都係有限錢，沈嘉偉去咗大陸發展，我哋好少見，少咗人同我傾車，都冇買啦。」<br> 攝影：葉君海<br> 服裝提供：agn囗sb.<br> 場地提供：JIABoutiqueApartment</p></body></html>