<html><header><meta charset="utf-8"><title>數碼達人：18X變焦<br>富士大炮充專家</title></header><body><h1>數碼達人：18X變焦<br>富士大炮充專家</h1><p>今年數碼相機除咗加入新功能，長炮相機亦係今年焦點。最近主力推出人臉對焦功能嘅富士，亦推出一部超級大炮型嘅數碼相機FinePixS8000fd，有高達18倍光學變焦，並且保留廣角27mm拍攝能力，既提供接近專業級相機功能，又保留攜帶方便嘅特點。<br><br>記者：許福合<br>攝影：陳盛臣<br>Model：Mandy</p><p>４秒出炮</p><p>印象之中，高倍數變焦相機一般都會有支大炮形鏡頭，S8000fd都唔例外，不過喺關機或備用狀態時，鏡頭幾乎能全支收入機身內，外形就只係一部Prosumer級相機大小，以身形睇絕對睇唔出。當備用狀態時，只要將變焦鍵推向Tele方向，大約4秒就可以全支現形，提供18倍光學變焦，即相當於27-486mm，遠攝能力相當強勁；另外仲可以配合數碼變焦使用，方便用家睇遠啲！因應有高光學變焦，觀景器亦使用電子式顯示，與同類比較，唔覺出現格仔，不過Noise就比較多，但應該唔會影響拍攝取景。
</p><p>雙重防震
</p><p>對於呢類大炮型相機，用家使用時最怕就係手震，S8000fd將會係富士首部使用CCD光學防震系統機種，加上相機本身防模糊功能，可以話具備雙重防震。記者試拍時，於室內燈光不足的環境下以18倍變焦拍攝，快門約8秒，相片仍然穩定，如果用來拍攝夜景就相當好用。S8000fd並非採用富士出名SuperCCD，解像度最高達800萬，但仍然具備臉孔辨識功能，最多可以認10張臉。而ISO正常最高為1600，不過當以特別模式拍攝，則可以用到最高6400，但解像度就降至400萬。
</p><p>測試</p><p>睇真啲</p><p>Profile
</p><p>感光元件：800萬像素CCD<br> 變焦：18X光學＋5.1X數碼<br> 屏幕：2.5吋<br> ISO：64-1600<br> 電源：AA電芯×4<br> 記憶卡：SD/xD（內置58MB）<br> 體積：111×78×79mm<br> 重量：510g<br> 查詢：富士（24063225）</p><p>同場加映：S580010X變焦</p><p>S5800作為富士S5700升級版，外形到功能大致相同，除了提升到800萬像素，還具備易用同方便嘅設計，機身更有雙重防震功能、1cm超微距拍攝能力等。不過它亦出現相同問題，就是雜訊較多。然而用家焦點都會放喺10倍變焦上，配合EVF操作，有貼近單鏡機的手感。拍攝功能方面，有齊自動曝光、光圈先決、快門先決以及全手動等曝光模式，相當實用。
</p><p>Profile：800萬像素、10倍光學變焦、ISO1600、2.5吋LCD
</p></body></html>