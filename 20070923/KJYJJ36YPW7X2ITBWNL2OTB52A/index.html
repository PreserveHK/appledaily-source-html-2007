<html><header><meta charset="utf-8"><title>嫦娥傳<br>若開拍《嫦娥傳》，認為那個藝人最適合扮嫦娥？</title></header><body><h1>嫦娥傳<br>若開拍《嫦娥傳》，認為那個藝人最適合扮嫦娥？</h1><p>劉浩龍商天娥好演技</p><p>「如果真係開拍《嫦娥傳》嘅話，我覺得應該由商天娥做嫦娥呢個角色，因為佢個名已經有個娥字，所以由個名一睇，都知道呢個角色好啱佢做。同埋我細細個都睇娥姐嘅劇，我仲記得佢古裝嘅造型都好靚，所以呢個角色非佢莫屬，而且佢咁好演技，做任何一個角色都難唔到佢。」</p><p>吳日言混血嘉欣最靚</p><p>「好多人都會覺得嫦娥個樣係好傳統嘅中國人樣，但係我認為搵一個有啲mix嘅人去做反而有趣，所以咁多藝人當中我諗李嘉欣會好適合做嫦娥呢個角色，首先佢個樣有啲鬼鬼哋，加上佢已經好多年冇拍過劇集，我都好想再睇佢拍劇。另外，喺我心目中嫦娥應該係一個大眼美人，咁搵李嘉欣做就最啱啦。」</p><p>何韻詩城城反串最好</p><p>「如果拍《嫦娥傳》，我覺得郭富城可以反串做嫦娥，可能因為呢排成日見到佢拍攝嘅月餅廣告，我覺得佢好容易就表達到個產品，佢似乎有種辦法能夠令個產品突出啲，而且佢將件事變成佢嘅獨有style，所以我估佢做嫦娥，一定有自我風格嘅。」</p><p>湯盈盈阿佘至叻飛天</p><p>「我係鬼妹仔，都唔係好熟識嫦娥係乜嘢人。不過佢如果好癡情好靚好古典，仲係識得飛天，我第一個就會諗起阿佘佘詩曼，佢做古裝都幾靚呀！同埋要成日飛，我覺得阿佘好似識得飛咁，以我所知，佢吊威吔好勁，咁佢做嫦娥都好合適，一定唔會吊到暈浪。」<br> <br> 採訪：李珮洳、楊潔雯、王連連</p></body></html>