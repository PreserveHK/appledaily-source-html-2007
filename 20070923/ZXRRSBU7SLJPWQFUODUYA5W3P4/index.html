<html><header><meta charset="utf-8"><title>中環在線：上海姑爺雲南再創天地 - 李華華</title></header><body><h1>中環在線：上海姑爺雲南再創天地 - 李華華</h1><p>「上海新天地」可以稱得上係「上海姑爺」羅康瑞省靚招牌之作，咁多年嚟都仲係上海「潮人」蒲點、上海地標之一。羅康瑞更加因為呢個項目名利雙收，因為「新天地」品牌好似「倒模」咁越搞越多，杭州、大連都有新天地，最新一個「天地」將會喺雲南。</p><p>住宅商廈搵真銀</p><p>瑞安同雲南省政府啱啱達成共識，研究喺昆明、麗江、大理同埋香格里拉開發休閒度假、民族風情同生態旅遊。不過，單係做旅遊，賺到名聲，但冇實利，用番上海新天地做參考，除咗蒲點，隔籬一大片住宅同商廈先搵真銀。華華唔知姑爺同雲南政府大計嘅詳情，但雲南省省長秦光榮話：「雲南歡迎瑞安集團到雲南投資旅遊業及包括房地產配套設施開發，促進雲南經濟社會發展。」聽到呢句，大家應該明啦！</p></body></html>