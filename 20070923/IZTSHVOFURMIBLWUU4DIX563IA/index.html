<html><header><meta charset="utf-8"><title>隔牆有耳：傳阿爺為馬首講數 - 李八方</title></header><body><h1>隔牆有耳：傳阿爺為馬首講數 - 李八方</h1><p>蘇富比原定下個月拍賣圓明園12生肖銅像中嘅馬首像，但拍賣會「馬失前蹄」流產，賭王何鴻燊搶先以6,910萬元「內部認購」。馬首原本估價6,000萬，按以往拍賣生肖銅像經驗，成交價會貴好多，點解賣方肯制？<br> 有報道就指，阿爺喺宣佈拍賣時已經唔高興，話拍賣因戰爭搶掠而流失嘅文物，會嚴重傷害人民情感；國家文物局即刻同蘇富比溝通，希望件國寶「用適當方式回歸」。報道又話蘇富比出面同台灣收藏家賣家「講數」，賣家終於答應；最後又係愛國商人發揮功用嘅時候，何生負責埋單，然後送番畀國家。八方好開心國寶回歸，但都學懂一個道理，就係無論你幾有錢，或者間公司有幾大，都係富不與官爭。</p></body></html>