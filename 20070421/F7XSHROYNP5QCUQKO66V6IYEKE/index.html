<html><header><meta charset="utf-8"><title>馮仁昭四圍超：吳卓羲黐同性奀星球場曬月光 - 馮仁昭</title></header><body><h1>馮仁昭四圍超：吳卓羲黐同性奀星球場曬月光 - 馮仁昭</h1><p>𤓓男吳卓羲被傳曾借伯樂古天樂50萬，但佢又鍾意充大頭鬼，買名錶、買跑車、住靚屋，媾完官恩娜又𠝹花旦佘詩曼，大花筒亂使錢都唔還債，所以同古仔搞到反晒面。唔單止咁，早排仲傳出性取向成疑嘅陳鍵鋒對吳卓羲青睞有加，吳生嘅負面新聞真係鑊鑊新鮮鑊鑊甘，帶畀大家無窮驚喜。<br> 拍完《歲月風雲》後，吳卓羲都好得閒，前晚仲得閒到一支公走去樂富球場，睇奀星陳紀匡踢波。吳卓羲黐紅星古仔唔掂，喺TVB做小霸王又出晒名，令唔少人都對羲哥敬而遠之，搞到佢惟有轉黐冇殺傷力嘅奀星。</p><p>屁股起角坐唔定</p><p>吳卓羲成晚喺球場睇住陳紀匡比賽，後者每有空檔，都會行去觀眾席陪佢，但吳卓羲成晚好似屁股起角咁，郁身郁勢坐唔定；而一度被傳係同志嘅陳紀匡，就對羲哥投以仰慕眼神，仲不時望住佢，反而吳卓羲好多時唔聲唔聲，又冇笑容，表現有啲煩躁落寞。<br> 其間躁躁地嘅吳卓羲都有大啖飲水降火，冇耐就同陳紀匡拜拜，經過球場門口時又遇到衞志豪，寒暄幾句，然後羲哥就以佢招牌嘅賣飛佛舞步，去停車場攞番部Audi揸車返歸。<br> 被指借古仔錢唔還嘅報道一出，吳卓羲即刻鄭重否認。既然冇爭人錢，馮仁昭就唔多明佢做乜喺訪問中話自己知錯咁騎呢？如果《搞乜鬼奪命習作》再開續集嘅話，應該搵佢做男主角囉。</p></body></html>