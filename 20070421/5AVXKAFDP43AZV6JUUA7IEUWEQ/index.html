<html><header><meta charset="utf-8"><title>辱罵錄音曝光　怒斥「冇腦蠢豬」<br>娛網私密：艾力寶雲恐嚇女兒冇品</title></header><body><h1>辱罵錄音曝光　怒斥「冇腦蠢豬」<br>娛網私密：艾力寶雲恐嚇女兒冇品</h1><p>艾力寶雲（AlecBaldwin）同金碧辛嘉（KimBasinger）呢對90年代銀壇夫婦，自從2002年婚姻破裂後關係一直水火不容，更多次因11歲女兒Ireland嘅撫養權問題而鬧上法庭。近日神通廣大嘅美國娛樂網誌TMZ就取得一盒電話錄音，顯示艾力曾經用極粗暴嘅恐嚇性字眼鬧個女，睇嚟佢下月爭取撫養權嘅官司都怕且要打定輸數。</p><p>十足約仇人開片</p><p>TMZ噚日將呢段電話錄音放上網，艾力喺入面大鬧個女專登唔肯接佢電話，怒火中燒係咁鬧佢係「冇腦小蠢豬」，又話個女一次又一次咁侮辱佢，仲恐嚇要教訓佢，講講吓艾力又鬧埋金碧辛嘉，話佢「冇腦又難頂」，完全冇好好照顧個女！最後艾力好似恐嚇咁叫Ireland準備同佢見面，語氣十足約仇人出嚟開片！</p><p>指前妻離間感情</p><p>呢單新聞噚日曝光後震驚荷李活，我阿Net都非常驚訝，因為艾力平時喺銀幕上成個好好先生咁，估唔到佢會對自己個女咁衰。至於艾力就回應話非常不滿，認為TMZ網誌侵犯佢私隱，不過佢亦公開道歉，揚言自己過去六年來，一直被前妻離間佢同個女嘅關係，因此先咁躁。<br> 想知呢單料嘅來龍去脈同想聽吓艾力點樣狂躁鬧女，不妨上TMZ.com睇睇。<br> 版主：阿Net<br> 本欄逢周一至六刊出</p></body></html>