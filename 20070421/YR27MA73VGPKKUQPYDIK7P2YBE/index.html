<html><header><meta charset="utf-8"><title>掛住周圍蒲　高層Call極唔覆<br>韓君婷曠工遭TVB雪藏</title></header><body><h1>掛住周圍蒲　高層Call極唔覆<br>韓君婷曠工遭TVB雪藏</h1><p>韓君婷去年因患上厭食症而體重急跌，經診治後已逐漸康復，無綫見她情況穩定，遂安排工作給她，豈料韓君婷竟然臨時甩底兼玩失蹤，無綫更多次未能與她聯絡。最離譜的是韓君婷這邊廂曠工，那邊廂屢被發現行街吹水，令無綫勃然大怒，把她放入雪櫃急凍。</p><p>現年31歲的韓君婷，去年因過度減肥及盛傳與同性密友陳早茵分手後不堪打擊，導致情緒失控，患上厭食症，由原來120磅巨躉熊腰急跌至90磅的火柴人，後經醫生診治後，情況已見好轉，體重逐漸回升，日前記者在跑馬地碰見韓君婷時，也見她精神不俗。</p><p>冇尾飛陀<br>開工甩底全不解釋</p><p>然而，正當大家以為韓君婷精神及健康俱已康復之際，其工作態度卻變得越來越散漫和飄忽；據悉，本月初韓君婷本要為無綫拍攝一個資訊節目，但她試鏡後，到拍攝當天竟然臨時玩失蹤，由於工作人員多次傳呼她也未有回覆，最後惟有另覓他人補上。今次韓君婷曠工兼失蹤，無綫製作部高層一度以為她健康再次出現問題而擔心不已，直至後來看到韓君婷被傳媒拍下行街歎茶照片，才知道她健康沒有異樣；由於韓君婷未有致電向公司解釋半句，令無綫高層勃然大怒，勒令即時把她放入雪櫃急凍以示懲戒。<br> 記者就事件致電無綫製作資源部副總監樂易玲求證，她承認韓君婷因為玩失蹤而被製作部投訴：「我係聽過有咁嘅事，大概兩個幾禮拜之前，係有同事喺報告上投訴佢，我自己初時聽到呢件事嘅第一個反應，係擔心佢健康唔知有冇問題，始終之前佢身體係有啲事。點知冇幾耐就睇到報紙登咗佢行街食嘢嘅相，呢啲相仲係喺我哋call佢之後嗰幾日發生，佢有曝過光，我哋都唔使擔心佢有事。」<br> 問藝員部可有致電韓君婷了解失蹤原因時，樂易玲說：「嗰件事之後，我哋有搵過佢，但搵佢唔到。其實佢唔係第一次有類似嘅情況出現，佢係我哋合約藝員，我哋都要搵佢傾傾，究竟佢對份工仲有冇興趣，要了解佢精神同身體仲應唔應付到，其實佢之前身體有事，我哋已經唔敢安排啲要連戲嘅工作畀佢，盡量安排啲輕巧嘅工作（如兩個多月前的《更上一層樓》）。」那麼無綫現階段是否雪藏韓君婷？樂易玲說：「又未去到咁嘅階段，等我哋搵佢傾傾，了解吓乜嘢情況先。」</p><p>百無聊賴<br>到朋友家談心解悶</p><p>儘管無綫製作部和藝員部多次未能聯絡韓君婷，伊人卻一而再、再而三地被拍下行街消遣照片。本月11日（上周三）晚8時許，記者便在跑馬地城和道巧遇一身便裝打扮的韓君婷，當時她一手拿着雜誌，一手拿着一大袋類似食物的東西，身形看來較之前胖了少許，精神也算不俗。她行色匆匆地由城和道前往山村道朋友家，並不時企身又坐低跟友人傾談，心情看來不俗。記者昨日曾致電韓君婷，但至截稿前未有回覆。<br> 採訪：戴彩煥<br> 攝影：娛樂突發組</p><p>最高蘋嬸</p><p>大家都明白韓君婷有病在身，要畀時間調理，但佢有時間去行街買嘢，畀少少時間打個電話同公司解釋，都應該唔會好難啫？<br> 蘋果娛樂特派評述員蘋嬸</p></body></html>