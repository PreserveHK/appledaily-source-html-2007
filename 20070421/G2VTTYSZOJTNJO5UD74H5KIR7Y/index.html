<html><header><meta charset="utf-8"><title>娛樂怪史：賭王二太嘲四太猿猴亂舞</title></header><body><h1>娛樂怪史：賭王二太嘲四太猿猴亂舞</h1><p>時間：98年11月21日<br> <br> 地點：麗晶酒店<br> <br> 人物：藍瓊纓、何鴻燊<br> <br> 《經過》<br> 賭王何鴻燊身家豐厚，情史自然一籮籮，佢公開承認過嘅老婆大人共有四位，分別係元配黎婉華、二姨太藍瓊纓、三姨太陳婉珍同四姨太梁安琪。不過早年賭王只肯公開元配同二姨太嘅身份，其餘兩位嘅身份仍諱莫如深。</p><p>嘲二姨太食錯藥</p><p>當年同賭王一舞傾情嘅梁安琪，嗰陣成日陪賭王出席公開場合，大出風頭。98年底，二姨太藍瓊纓陪賭王去ball，大談老公同梁安琪嘅關係，咁啱嗰陣無綫播緊劇集《西遊記》，藍瓊纓即揶揄話對方係「通臂猿猴」，仲話：「通臂猿猴點同齊天大聖比？（何鴻燊）有女朋友唔緊要，最緊要識返屋企，知邊個係老婆仔女。」<br> 聽到藍瓊纓咁講，梁安琪就話：「齊天大聖幾有本事，到頭來都係飛唔出如來佛祖嘅五指山。」又話：「我諗佢係食錯藥亂講嘢，佢梗係食咗安眠藥啦，都黐線嘅！」兩房對峙，賭王索性封嘴避談。好彩呢場醋火迅速撲滅，否則賭王有排頭痕。<br> 自賭王元配離世後，二姨太長期喺外國休養，反而低調嘅三姨太轉趨活躍，早前賭王因便秘灌腸受傷，曾做過護士嘅三姨太仲暗寸梁安琪冇醫護常識㖭。<br> 本欄逢周一至周六刊出</p></body></html>