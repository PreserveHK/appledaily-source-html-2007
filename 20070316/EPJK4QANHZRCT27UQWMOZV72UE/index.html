<html><header><meta charset="utf-8"><title>蘋果視窗：中國富豪姓名唔用漢語拼音<br>入港隨俗又一新猷？</title></header><body><h1>蘋果視窗：中國富豪姓名唔用漢語拼音<br>入港隨俗又一新猷？</h1><p>《福布斯》喺三八婦女節公布全球946名身家10億美元以上嘅富豪排名榜，其中玖龍紙業（2689）主席張茵以24億美元身家排名390位；國美（493）主席黃光裕同埋中信泰富（267）主席榮智健，就同樣以23億美元分別排407及432位。網友王海雷喺blog.icxo.com轉載咗另一網友翟華嘅大發現，原來呢班富豪嘅英文名包括YanCheung、WongKwongYu、LarryYungChiKin，全部都唔係用標準漢語，而係用廣東或老式國語音標拼音，而且唔係個別現象，好多內地富豪都係咁，佢認為主要原因係漢語拼音字母X嘅問題。</p><p>西人唔識讀</p><p>X喺26個英文字母中排24，而24喺西方文化中，代表未知數、不確定性；發音亦視乎所處位置唔同而有別。外國人睇見中國人個名有個X字，好多時實在唔知點讀，夾硬讀亦發生過唔少笑話同尷尬場面。<br> 翟華話佢有個friend叫李星（LiXing），但個Xing字成日俾啲西人讀成「克星」，「李星」慘變成「李克星」。另一個friend姓邢（Xing），但美國成日用xing作為crossing嘅縮寫或代表「十字」，大街小巷都係xingxingxing，提醒人小心過馬路，所以呢位邢生就曾俾佢個美國friend尊稱為Mr.Crossing。最搞嘢係有一個姓習（Xi）嘅人，有次去美國一間銀行辦理私人財務，竟然俾個職員叫佢Mr.Eleven，事關姓多數大寫，咁XI就好易變成羅馬數字11，你話激唔激死人！<br> 另外，美國已故前總統尼克遜（Nixon）競選時嘅助選團，就因為佢個X字太礙眼，對谷起佢個名感到頭痛，而尼克遜繼任人福特亦只用「我的前任」（mypredecessor）嚟叫佢。所以，翟華認為中國富豪為免尷尬同方便交流，都傾向改用港台海外華人姓名發音喎。&#13;</p><p>X字太礙眼</p><p>不過，更大可能係，上述3個富豪，當初嚟香港攞身份證時，矇查查冇提供喺內地用開嘅漢語拼音，任得人民入境事務處啲官自由發揮，用廣東話同佢哋拼個英文名，到身份證攞到手時，冇去改正，一路沿用至今。</p></body></html>