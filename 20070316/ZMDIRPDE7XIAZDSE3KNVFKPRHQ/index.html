<html><header><meta charset="utf-8"><title>世說新經：港女七宗罪 - 高明輝</title></header><body><h1>世說新經：港女七宗罪 - 高明輝</h1><p>首先，容許我先登一段尋人啓事（見右圖）：<br> 最近又有一啲調查走出嚟話，香港某個行業存在咗好多「反競爭」嘅現象，然之後，競爭法打手消委會就走出嚟同大家講：「𠵱家香港嘅反競爭問題好嚴重呀，快啲立跨行業嘅計劃競爭法，畀啲權我，等我唔使個個月淨係出本『損擇』嚟昆啲消費者咁dry。」<br> 本來，呢啲法例，想針對一啲有錢請大狀嘅大機構，根本冇可能告得佢入，而且根據「外國經驗」，條法例一係用嚟針對想打入本地嘅外資，一係執法機關冇嘢好做走去打中小企，係一條好無聊嘅嘢。不過，佢話呢條計劃競爭法係「跨行業」，即係唔同嘅市場──包括港女市場──都會受呢條法例規管。<br> 眼見港男經常上網大呼「港女難媾」，可能，只係可能，港女市場真係出現咗「反競爭」行為，本來好值得消委會去查吓，睇吓港女有冇犯到反競爭七宗罪，不過消委會即將離任嘅陳黃穗女士同4月上任嘅劉燕卿女士，本身都可能係一名「港女」，有利益衝突之嫌，所以惟有由高明邏輯嚟幫佢哋深入調查吓──雖然我身為港男都可能有身份問題。<br> </p><p>第一宗罪：操縱價格</p><p>港男經常話，港女「難媾」，港女雖好，不過奈何港女「操縱價格」，吊高嚟賣，全體港女一齊「加價」，搞到港男好難「入市」，喺呢方面，實在好有嫌疑。</p><p>第二宗罪：聯合抵制</p><p>雖然港女現階段並冇能力阻止外籍女性──例如鬼妹坡妹日本妹以至剛果妹──「打入香港市場」，但係，港女有意冇意貶低一啲北上搵伴侶嘅港男，以及出口術話一啲見港女市場定價太高而南下「套戥」嘅內地女性。究竟港女有冇聯合抵制北方佳麗，實在好值得消委會查吓。
</p><p>第三宗罪：綑綁銷售</p><p>亦即係濫用市場地位，我相信港男絕對唔會介意有港女同佢講：「你媾我，咁我家姐細妹點算，不如我『綑綁銷售』，你要埋我兩個姊妹吖。」不過，港女「綑綁銷售」嘅產品，多數都係名牌手袋，以至名車豪宅，令到港男大呼「啃唔落」。<br> 至於其他四宗罪，例如串通投標，現階段都未能夠證明港女有犯到，但係支持立法嘅人成日都話：「雖然證明唔到，但係都要立吓法，等我哋有細藝。」所以我哋嘅計劃競爭法都要跨行業到港女市場，以防止港女「壟斷市場」。&#13;</p><p>必須引入競爭</p><p>睇到呢到，各位經常上網數港女嘅港男一定會話：「港女反競爭，快啲立法去制衡佢哋，等我哋港男易啲媾女。」不過，如果咁易俾你陰到，佢仲有資格叫港女咩？情況就好似計劃競爭法立咗之後，你真係以為可以對付到超市或油公司呢啲大機構咩？反而立法之後，港女仲可以話「打入香港市場」嘅內地女性「串通投標」，夾份壓低個價嚟bid。<br> 其實諗清楚少少就知道，要打破港女「壟斷」，只須要引入競爭，吸引多啲法韓巴西甚至愛斯基摩妹嚟香港，咁港女嘅價格自然會調低，當然，先決條件係港男要練好佢嗰半桶水唔夠嘅英文。<br> 最後，睇完噚晚嘅特首辯論，見到梁家傑嘅表現，我高明輝忍唔住問：「有邊位讀者覺得港女有『反競爭』，就拍吓手啦！」</p></body></html>