<html><header><meta charset="utf-8"><title>地產部落：信置投地咪話唔驚</title></header><body><h1>地產部落：信置投地咪話唔驚</h1><p>信和置業（083）可以話係投地勇士，早幾日夥拍南豐奪得大埔白石角豪宅地，締造出新界地王。有網民喺《香港討論區》話，信置今次高價買地，好可能係樓市見頂先兆，由於好多業主受唔住賣地「刺激」，對後市極度睇好，認為自己層樓必升，封盤、加價樣樣有，網友asjt就奉勸買家小心，「反價都有人追呀，接棒要小心呀！」<br> 對於asjt嘅忠告，abcpqr話早幾日賣地競投氣氛唔算好熱烈，只有幾家中小型發展商玩，其他大地產商就只作壁上觀；如果大發展商真係咁睇好後市，點會益人唔搶埋一份，「信和出招又係摸頂時刻，其他大地產商只係睇，任由信和去見證歷史。」TommyZZ同logst話見到信和咁勇，真係有啲驚。logst更話：「信和個主席（黃志祥）話好開心買到平嘢，聽到真係有啲心寒。」<br> abcpqr仲話：「香港智慧講畀大家知，當信和以高價投到靚地皮，個市就已經到咗頂，同外國人睇見街市婆都講股市一樣；不過原來起哄者，唔係小人物，反而係地產商，地產明燈真係好準，前年信和投到西九天價地皮，個市咪轉勢囉。」&#13;</p><p>賣地場上藍燈籠</p><p>令網友咁擔心，係因為有前車可鑑，信置喺97年冧市前以百億買入小西灣地王後，樓市就插水。唔知係咪學精咗，所以今次信置雖然繼續勇進，但就夥拍其他發展商一齊，分散風險。</p></body></html>