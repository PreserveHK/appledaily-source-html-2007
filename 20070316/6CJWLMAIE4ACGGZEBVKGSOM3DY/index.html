<html><header><meta charset="utf-8"><title>澳門酒店：濠江浪漫之旅<br>享歐陸式二人世界(2)</title></header><body><h1>澳門酒店：濠江浪漫之旅<br>享歐陸式二人世界(2)</h1><p>3:00pm第四站<br>文華歎4手按摩<br><br>食飽飯後，最好去鬆弛身心，文華東方酒店內的水療中心，有個「東方怡情」嘅4手按摩療程，由兩個技師專誠侍候客人。療程中按摩師會先替客人按腳鬆弛，接住進行全身磨砂、4手推油按摩，然後可另加$100可選擇30分鐘玫瑰花瓣浸浴。完畢後，酒店還有健康泰式美食，如椰汁棱豆莢蝦沙律、紫蘇葉青胡椒粒炒龍蝦，直情滿足晒心靈和口腹慾望。</p><p>「東方怡情」4手按摩療程　<br> 澳門幣$1,685元（1hr50mins）<br> <br> 玫瑰花瓣浸浴（30mins）　<br> 平日：澳門幣100元　<br> 假日或周末：澳門幣200元<br> <br> 地址：友誼大馬路956-1110號</p><p>6:00pm第五站<br>永利欣賞音樂表演湖</p><p>永利嘅音樂表演湖每隔15分鐘就進行一次表演，有時仲會配合埋噴火表演，於每晚6點時亮燈。配合夕陽下山的黃昏情景，情人們感覺份外浪漫。睇完表演湖，可順道到永利咖啡苑吃自助餐，嗰度嘅自助餐出名多選擇，經常爆滿，要食就須一早訂位。自助餐平日主題為各國美食，每到星期六、日，就會以海鮮做主題，好似隻隻由法國、美國入口嘅生蠔就一定要試。<br> <br> 自助晚餐成人價︰<br> 港幣$305.8（星期一至五）　<br> $360.8（星期六、日）</p><p>9:30pm第六站<br>葡京嚐清酒</p><p>食完晚飯，如果有興致嘅，可以到葡京新故里嚐清酒，那兒內藏清酒種類係全澳門最多，有部份更連香港都冇。青酒中最高級嘅大吟釀，佢哋有25種，如花薰光因果味重，好受女仔歡迎，價錢要2,000澳門幣，街價約售3,000元左右。可以再加上一兩碟日式小食如天婦羅送酒，實是人生一大快事。<br> <br> 地址：葡京路2-4號</p><p>澳門酒店越開越多，今次就介紹多間名牌酒店房間畀大家，當中各有特色，要豪、要新，還是要靜，任君選擇。為咗吸引住客，很多酒店都推出特色套房或優惠，至於酒店房間的價錢，均為採訪當日所得的建議房價，所以若想訂房，最好打酒店的訂房熱線以核實價錢。</p><p>萊斯酒店<br>大賣維多利亞式設計</p><p>澳門漁人碼頭在上年12月開咗一間特色酒店名萊斯酒店，佢樓高5層，共72間房間，全部大賣18世紀維多利亞式建築設計，向海景觀可以話滿分。例如一個雙客房套房，室內裝修充滿歐陸風味，每邊客房都有露台面向海景或漁人碼頭。此外，房內的小浴缸就更可愛，女友話︰「一直幻想喺呢類浴缸浸泡泡浴好耐。」講多少少你知，浴缸上面個窗一開，隔籬就已經係睡房，認真抵死。</p><p>雙客房套房每晚$6,660　<br> 免費訂房熱線︰800962853（香港）<br> 網址︰www.rockshotel.com.mo</p><p>星際酒店<br>套房豪裝750萬</p><p>星際剛在3月推出的「星際套房」，雖然佢唔係全酒店最貴的房間，但室內裝修、空間、景觀都已經達總統套房級水平，全房面積達1,500平方呎，家具都係度身訂做，由美國著名室內設計師LRF所設計，單係裝修費都要$7,500,000。而最特別的地方係睡房，隔籬就係浴室，且全冇任何遮掩，係專為情侶而設。</p><p>星際套房每晚港幣$6,800<br> 訂房熱線︰（853）28781111<br> 網址︰www.starworldmacau.com</p><p>置地廣場酒店<br>入住回贈$888</p><p>人稱法老王，係商務旅客愛入住嘅酒店。今個月佢有新搞作，凡入住置地廣場酒店，即使普通客房都有$888現金回贈。當中$388可以即時用於酒店範圍內所有餐廳，其餘$500就可在4至6月期間，作下次訂房時使用，非常適合經常到澳門玩或公幹的朋友。</p><p>標準套房每晚港幣$3,080<br> 免費訂房熱線︰800967205（香港）<br> 網址︰www.landmarkhotel.com.mo</p><p>永利酒店<br>男女不同浴</p><p>要介紹永利酒店的房間，就不能不提永利專為情侶而設嘅「他」與「她」的浴室。其實意思係指一房內有兩個不同設計的浴室，一男一女，女士那邊的浴室像睡房一樣有化妝枱，更有水力按摩浴缸。而男士一邊則設企缸花灑浴，此刻係咪覺得男女唔平等呢？</p><p>兩房式湖景套房每晚$30,000<br> 訂房熱線︰（853）9869966<br> 網址︰wynnmacau.com</p></body></html>