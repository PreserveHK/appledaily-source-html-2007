<html><header><meta charset="utf-8"><title>新車出閘：Peugeot407Coupe<br>跑格攻市場</title></header><body><h1>新車出閘：Peugeot407Coupe<br>跑格攻市場</h1><p>喺上周末舉行嘅森那美名車博覽會入面，Peugeot代理除咗展出最新嘅107及207Sport自動波版本外，原來仲靜雞雞運嚟407Coupe；部車唔單止淨係個Look玩流線型，甚至連車廂同引擎配搭都一樣偏向跑車化，實行利用佢喺跑車市場上分一杯羮。<br><br>記者、攝影：鄭達基&#13;</p><p>全新407Coupe同當年嘅406Coupe一樣，不論車內還是車外，也是力Sell跑格至上；新車喺擁有流線型外觀嘅同時，車頭泵把兩旁亦加入鯊魚鰓式嘅生風導入口，有助引擎及制動系統散熱外，襯埋低斜頭燈組合，登時顯現出一份叫人難以招架嘅跑車霸氣。車廂方面，當然唔少得前座一雙真皮跑車桶椅，乘坐感覺一流，而且仲有電動天窗呢項配備，但我最愛都係嗰套JBL高級音響連擴音機，用嚟聽Classical或者Rock都無問題。<br> 至於引擎方面，廠方就特別為佢安排咗一台3.0V6引擎，最大馬力可達211匹，而波箱則是6前速Tiptronic半自動型號，從而滿足喜愛追求速度，又或者操控感覺嘅車迷。&#13;</p><p>Peugeot407Coupe規格
</p><p>引擎：2,946c.c.V6DOHC<br> 馬力：211hp/6,000rpm<br> 扭力：290Nm/3,750rpm<br> 傳動：6前速Tiptronic半自動波<br> 售價：$468,000<br> 查詢：AutoFrance（31181828）</p></body></html>