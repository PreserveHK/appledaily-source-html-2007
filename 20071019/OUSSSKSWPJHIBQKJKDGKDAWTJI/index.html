<html><header><meta charset="utf-8"><title>韓網友牽紅線<br>最想Rain、宋慧喬延續浪漫</title></header><body><h1>韓網友牽紅線<br>最想Rain、宋慧喬延續浪漫</h1><p>Fans知道偶像拍拖，好多時都會表現得好激動。但係如果偶像係同佢嘅螢幕情侶假戲真做，大家又會出奇地接受喎。最近搜尋網Daum就有人發起「最希望假戲真做藝人」選舉，Rain同宋慧喬憑住《浪漫滿屋》，到𠵱家都仲有大把人希望佢哋發展真感情，暫時排名冠軍。<br> 呢個選舉上星期開始，到月底就會結束。截至噚日下午5點為止，Rain同宋慧喬暫時以24%得票率排名第1，不過，另一對緋聞情侶、韓劇《大話妹》主角李東旭同李多海，就只係以不足20票之差緊隨其後排第2，絕對有機會後來居上。</p><p>最想張東健變拖友</p><p>唔知大家係咪好想見到寡佬多年嘅張東健拍拖，佢同女星李奈英以及秀愛，分別因為合作拍攝信用卡同咖啡廣告，令網民留有好感，所以分別排名第3同第5。其餘榜上有名仲有蘇志燮配林秀晶、元斌配金泰希，以及鄭雨盛配全智賢等。<br> 可能驚得罪fans，除咗可以選各種男、女明星嘅配對外，今次選舉仲加咗一項特別嘅選擇，就係「希望藝人們獨身」，竟然有500幾位fans剔咗呢個選擇，佔總排名第4，唔通fans真係都想偶像孤獨一世，咁就可以成日喺螢幕前陪住自己？</p><p>最希望假戲真做藝人</p><p>No.1：Rain、宋慧喬<br> No.2：李東旭、李多海<br> No.3：張東健、李奈英<br> No.5：張東健、秀愛<br> No.8：鄭雨盛、全智賢<br> <br> 「最希望假戲真做藝人」選舉投票網址：<br>  http://tv.media.daum.net/poll/ <br> 版主：網盜王尊尼Deep<br> 本欄逢周一至五刊出</p></body></html>