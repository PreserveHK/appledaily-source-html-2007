<html><header><meta charset="utf-8"><title>Car通：良心限量版<br>Aprilia07　成人玩具</title></header><body><h1>Car通：良心限量版<br>Aprilia07　成人玩具</h1><p>會轉彎又會轟轟聲震震震，騎上去包你有一種……一種興奮到打冷震嘅感覺！呢件係一件成人玩具，唔該唔好用嚟代步，亦都唔好揸佢去開工，正如你落蘭桂坊蒲都唔會自備女伴咁嘥料。<br>男人嘅浪漫就係咁，愛iPhone因為未有行貨，買別注玩具因為夠限量，呢架Tuono1000RFactory賣16萬幾唔算好貴，但係全球限量300架，人有我冇兼有錢都未必買到，你睇佢幾咁火辣辣？真係興奮到硬住頭皮畀錢佢使。<br><br>文：嘴嚼爺　攝影：伍慶泉<br>Model：Fion</p><p>抵玩過普通版</p><p>全球限量300架，香港上星期啱啱返咗一架，新車落地準備交畀客，矜貴到不設試車。亞林負責人話呢部車訂一部嚟一部，𠵱家想訂都可以打去試吓，車廠暫時可能仲有少量存貨。<br> 講番實際，呢架2007ApriliaTuono1000RFactory限量版其實好厚道好有良心，並非齋換車花加個簽名編號嘅呃錢之作。和普通版車價相差$28,200蚊，但換上金屬藍色合金花軨、Ohlins前倒立前叉後單筒避震、Brembo鮑魚已經值回票價，加上全金色車架同碳纖肚兜、啡呤、泥擋，車行分分鐘仲賺得少過普通版。如果想出Tuono1000，筆者真係諗唔到唔買限量版嘅理由。</p><p>惹人犯罪誘人超速</p><p>名花有主唔掂得，但齋睇規格同以Tuono1000嘅經驗嚟講，139匹馬力及10.9kgm最大扭力已經好無敵，除非咁啱喺石澳彎路遇到拉利林寶，否則好難輸。留意，筆者唔係鼓吹大家飆車，只不過係騎咗上去，轉綠燈啪個二波扭油已經好難等埋隔籬架車，有心抦多兩抦，由荃灣出中環分分鐘突破十分鐘關口，惟有講句——小心超速。</p><p>2007ApriliaTuono1000R</p><p>引擎：997.62c.c.DOHC四衝程水冷V型雙汽缸<br> 馬力：139匹/9,500rpm<br> 扭力：10.9kgm/8,500rpm<br> 傳動：6前速鏈傳動<br> 體積：2,025×830×1,100mm<br> 重量：181kg<br> 查詢：亞林電單車（23850181）</p><p>同場加映<br>RS125SpainNo.1車花大晒</p><p>仲停留喺《天若有情》華弟年代，RS125又平個樣又夠殺，應該好啱你揸出旺角。新返特別版換上車隊拉花，雖然其他細節不變，依然係125c.c.水冷二衝程單汽缸，依然係30匹最大馬力，但特別版只貴普通版1,000蚊，絕對平過自己搵人轉色拉花。</p></body></html>