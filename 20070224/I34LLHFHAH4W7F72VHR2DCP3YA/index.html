<html><header><meta charset="utf-8"><title>亞洲唯一大擺錘<br>時速110公里俯衝</title></header><body><h1>亞洲唯一大擺錘<br>時速110公里俯衝</h1><p>新年連日大假，夠晒去勻環球嘉年華、海洋公園加廸士尼，連番刺激過後，覺得香港好空虛，今日仲未有節目？番禺長隆歡樂世界，趁新春有新搞作，引入亞洲唯一的最新機動遊戲「超級大擺錘」，見到個個玩完都腳步浮浮，靚女Tracy話無有怕！當佢拉住細膽啲嘅Cookies搶閘試玩嘅時候，記者即刻縮沙，留守幕後為大家報道有幾激！<br><br>記者︰劉昱蘭　攝影︰林栢鈞<br>Models︰Tracy、Cookies（IntermediaGroup）</p><p>高速自轉+５層樓俯衝</p><p>機動遊戲離唔開轉轉FingFing玩離心力，最緊要高度同速度令人尖叫，「超級大擺錘」塔高26米，喺左邊由5樓高Fing你落街，再掟番你上右邊5樓。呢段半空路程有40多米的距離，以每小時110公里飛行，即係唔使2秒搞掂！其間仲要不停自轉，360度多角度跌落樓嘅感覺，2分鐘嘅旅程都試勻晒，夠驚夠快夠暈夠全面。<br> <br> 驚嚇度：★★★★★<br> 最高為5個★</p><p>試玩全程睇</p><p>試後感！</p><p>必試!亞洲唯一「十環過山車」</p><p>一場嚟到番禺，排隊玩機動遊戲一定要揀啲必玩推介，千祈咪錯過另外3個亞洲唯一嘅攞膽Game︰其中呢部十環過山車已列入咗環數最多機動遊戲嘅健力士世界紀綠，除咗英國有之外就淨係得番呢部，用咗成億投資，玩過之後唔想玩嗰啲兩、三個圈嘅二三流過山車。<br> <br> 驚嚇度：★★★★</p><p>突轉方向　「U形滑板」</p><p>30多米高嘅巨型滑板，外形好Cutie，坐到上去，去到最高企一企又再衝落來!係無「超級大擺錘」咁高咁快，但來回次數夠頻密，氣都未回就已經衝返去對面。<br> <br> 驚嚇度：★★★★★</p><p>F1速度　「摩托過山車」</p><p>過山車路軌直路居多，唔係要玩離心而係玩速度，過山車起步以彈射式加速，只需2.8秒，就可以加速至每小時80公里，速度媲美F1賽車。<br> <br> 驚嚇度：★★★★</p><p>驚險搞笑騷</p><p>機動遊戲唔係人人頂得順，但睇表演就大人細路都識驚識笑，樂園新加入兩個美式表演，仲有一個亞洲最大嘅4D影院，口碑不俗嘅馬戲都係新元素，成個樂園玩樂設備越來越多元化。</p><p>電影特技現場睇</p><p>可以近距離感受到電影中的爆炸、煙火、滑水同埋打鬥，係表演「驚爆危機島」的賣點。佢係全球最大嘅水陸空特效劇場，由美國演員同埋導演擔綱，部份仲係環球影城資深員工，驚險特技場面加埋聲效，將立體版荷李活電影搬嚟番禺。</p><p>亞洲最大4D電影院
</p><p>可容納400人的亞洲最大4D影院，上演「恐龍天劫」，講述外太空船擄劫侏羅紀恐龍，內容唔使MakeSense，配合到噴水、吹風、震動、閃光等效果，刺激感官就引得全場尖叫。</p><p>仿郵輪自助晚餐</p><p>全團包你樂園狂玩7小時，成個人又散又餓，一見到Buffet就真係啱晒胃口。餐廳內外都係仿郵輪設計，全場近50款食物任擦，其中自家創作糕點甜品最有特色。</p><p>鰲魚灣酒店<br> 地址︰番禺橋德勝路勝興大街1號<br> 電話︰86-20-84619668</p><p>報團資料</p><p>美食之旅——番禺長隆歡樂世界2天團<br> 主要行程︰<br> 第一天︰長隆歡樂世界、自助晚餐<br> 第二天︰中山得能湖及當地購物<br> 住宿︰廣州銀河大酒店或同級<br> 團費︰<br> 星期日至四出發︰$248（成人）/<br> $218（12歲以下小童不佔床）<br> 星期五、六出發︰$278（成人）/<br> $228（12歲以下小童不佔床）<br> （團費不包︰導遊小費每人每日$50）<br> 查詢電話︰35425009<br> 報團地址︰旺角荷李活商業中心725室</p></body></html>