<html><header><meta charset="utf-8"><title>波盤雙贏難復再<br>意甲重心：有「森」撐AC押「主/主」 - 藍鑽石</title></header><body><h1>波盤雙贏難復再<br>意甲重心：有「森」撐AC押「主/主」 - 藍鑽石</h1><p>喜歡AC米蘭，我認，但愛隊餐餐險勝或領先後「收韁」，實在靠唔住，周日迎擊森多利亞都係咪諗AC贏幾多球，寧吼1.8倍「主/主」，望其由頭贏到尾算數。（球賽編號：星期日36；有線62台明日3:30am直播）藍鑽石</p><p>AC只落後暫列第4位的安玻里兩分，隨時重返可取得歐聯席位的前4名，爭取贏波的戰意早備。該隊今仗確又有不少致勝因素，包括最近主場聯賽4連勝，而新兵朗拿度似閃電融入球隊，與鄉里奧利華拉及卡卡組成「巴西進攻鐵三角」初見成效，上周對錫耶納即個人梅開二度。<br> 至於森多利亞近年遇強越弱之餘，前線名氣最大的法基因未通過藥檢被罰停賽，而泰利斯、真拿路廸維基奧、邦拿索尼及丹尼爾法蘭斯捷尼等主將俱缺陣，今殘陣訪聖西路，敗象早呈。再說，森軍在聯賽已兩連勝，按攤路及盤路看，應屆「回吐」之時。<br> 照計AC今仗有望大勝，但只要跟足AC的脈絡，應明白其兩、三年前常贏波贏盤的風格已一去不返。最近令筆者「難忘」，還是上月主場對弱隊帕爾馬竟排單箭頭，而本月中對利禾奴，又竟在領先情況下換入防守中場力保勝果，激死「主勝」捧場客；所謂幾時「去」，幾時唔「去」？天曉得。</p><p>波膽首選AC小勝2:1</p><p>故此，假定你信AC今仗可主場贏波，不如信該隊早已領先，並力保優勢至完場，而這也切合該隊今季贏波多由頭贏到尾（「主/主」）的數據（見附表）。<br> 今仗「半全場」的「主/主」有1.8倍，賠率不算低，熱捧無妨。波膽方面，AC最近幾乎場場失球，個人首選該隊小勝2:1（8倍）。</p></body></html>