<html><header><meta charset="utf-8"><title>我第一部車係NissanSunny</title></header><body><h1>我第一部車係NissanSunny</h1><p>噚晚同班小學同學食飯，咁啱講開大家喺18歲考完車牌後，第一部買嘅係咩車；哈，點知4個人嘅答案都係一樣，都係NissanSunny呢款家庭房車喎！<br>我仲好記得大約9年前一剔過考到車牌之後，就即刻打電話畀玩開車嗰個Friend，叫佢幫我搵部平靚正嘅二手車嚟代步操車；佢就真係快手啦，唔到一個禮拜就幫我搵到部90年製造、廠方編號係B13嘅NissanSunny，而車價都只係$7,500，平呢？不過份三保（第三者保險）就要成$7,000呢！嗰時心諗，算啦，加加埋埋條數都仲喺自己Budget之內，同埋鬼叫自己心急買車咩！<br>但當年有個遺憾就係諗住買部年份新啲、廠方編號B14嘅Sunny，事關喺96年曾經由Sunny變身成落場版戰車，參加各項賽事；可惜當時嘅車價一啲都唔平，計埋都要至少3、4萬蚊，所以最後都只好放棄呢個念頭，乖乖哋揸番部舊款Sunny算數。</p><p>悠穎馳<br> 豪邁不羈，愛車如命，聽幾下引擎聲就知咩車！</p></body></html>