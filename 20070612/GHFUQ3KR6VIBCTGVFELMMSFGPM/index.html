<html><header><meta charset="utf-8"><title>求驗客手記：「神經刀」癲去墨西哥 - 求驗客</title></header><body><h1>求驗客手記：「神經刀」癲去墨西哥 - 求驗客</h1><p>巴夫斯無論喺球場內外嘅言行舉止，永遠都咁出人意表，帶少少神經質，「神經刀」3個字啱晒佢。收到消息，呢位過氣法國門神加盟墨西哥球會尼加沙，如果係真，又係「人做我唔做、殺出新血路」之舉。唔知佢會唔會成為另一隻「花蝴蝶」呢？</p><p>36歲已怪行多籮籮</p><p>巴夫斯以前嘅神經舉止，包括不時扯高條褲，又試過向球證吐口水；講打波，佢平時幾穩健，但有時無厘頭出迎。當年佢喺歐聯曼聯對拉科魯尼亞時出迎「鏟草」，俾卓斯坦射入空門，相信球迷記憶猶新。<br> 巴夫斯就快36歲，通常歐洲球員養老會揀美職、澳洲A-league或者中東球會落班，去墨西哥養老就聞所未聞。尼加沙會長宣佈已成功羅致佢，但巴夫斯經理人又否認，亦真亦假，真係都轉會都騎呢過人。<br> 墨西哥最出名係乜？除咗係當地原居民嘅民族服飾同舞蹈外，一定係Taco（墨西哥捲餅），而巴夫斯最近嘅心情、舉止，就好似Taco嘅調味料咁，酸酸辣辣。所謂「酸」，係指佢之前效力嘅南特，喺法甲包尾；至於「辣」，係指佢季尾同球迷打交後，怒氣沖沖同球會解約，夠狠夠辣。</p><p>轉戰墨西哥尼加沙</p><p>墨西哥聯賽水準唔差，而尼加沙周不時踢南美自由盃，假如巴夫斯真係去墨國發展，應該有作為；再講，以佢嘅出位作風，應該會好似當年鍾意着七彩衫，綽號「花蝴蝶」嘅甘保斯咁，為墨西哥球迷帶嚟娛樂。</p></body></html>