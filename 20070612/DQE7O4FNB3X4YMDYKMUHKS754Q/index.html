<html><header><meta charset="utf-8"><title>大學講錢 - 左丁山</title></header><body><h1>大學講錢 - 左丁山</h1><p>大公關華德傳來一篇《壹週刊》「中環人語」，作者宗菁華。宗菁華老兄單打中文大學向錢看，一方面宣傳自己畢業生充份就業，薪水高，另方面又宣佈得到億億聲捐款，甚為庸俗，不知如何做學術研究。一言以蔽之，宗菁華認為中文大學近日猛咁講錢，好唔啱。<br> 宗老兄素來崇拜市場，唔知點解佢會話講錢就係庸俗呢？如果係明光社咁樣講，左丁山就一啲都唔覺得奇怪。香港社會鍾意講錢，傳媒記者每年都向各間大學索取畢業生就業資料與薪酬水平，大學唔公佈，就被批評為唔夠透明度，所以𠵱家啲大學就自動發放資料，順便宣揚吓。英國紳士唔鍾意公開講人工嘅，但英國人管治香港百幾年，都冇法子令香港人唔好太過追求金錢，《壹週刊》更加發揚講錢文化。或者以後各間本地大學都唔好再公佈畢業生平均薪酬啦，單係中大唔做，會畀傳媒誤會以為冇料到。<br> 至於籌款捐款咯喎，宗老兄在美國讀大學，當然知道美國最着重籌款，無款不行，哈佛有基金二百九十億美元，每年投資回報率有十幾巴仙，富甲全球大學，仍然不斷向校友及富豪勸捐，你估哈佛嫌錢腥乎。香港啲大學捐款文化係由政府推出配對（matching）帶動嘅，實行咗四年，刺激咗唔少捐款，幫助大學唔少，故此中大宣佈籌款有成，有乜唔啱？<br> 唔講錢，大學永遠向政府伸大手板，就會逐漸喪失競爭力，你睇吓歐洲啲大學仲邊度夠美國大學爭呀？優秀教授、學生紛紛橫渡大西洋，捨歐取美，主因就係歐洲啲大學唔注意搵捐款，而且絕大部份係公立嘅，所以鬥窮，無力與美國大學競爭。金鐘金牙律師H個女係尖子學生，唔讀金融經濟，唔讀工程電腦，選咗在哥倫比亞大學讀德國文學，認真有志氣，世叔伯讚不絕口。H千金既然讀德國文學，特登去柏林一間頗有名氣嘅大學交流，修讀課程。返美國之後佢先至講，論教授治學，論學生勤力，論學校資源，德國名校比美國差幾皮！原因好簡單啫，德國大學唔夠錢用，學生唔想畢業咁快也！大學冇錢，漸漸連學術都會冇埋。冇錢就不知如何做學術。</p></body></html>