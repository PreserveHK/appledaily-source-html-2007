<html><header><meta charset="utf-8"><title>求驗客手記：費高！又扭軚 - 求驗客</title></header><body><h1>求驗客手記：費高！又扭軚 - 求驗客</h1><p>「萬人迷」碧咸同前皇馬隊友費高真係兩種性格，前者話一就一，後者就鍾意轉𠝹。日前，碧咸就拒絕皇馬要佢唔好去洛杉磯銀河嘅請求，費高就決定繼續留番喺國米。<br> 皇馬會長卡達朗周一話碧咸同銀河份約有取消條款，仲大口氣叫銀河隊開個價出嚟，總之希望碧咸留番喺皇馬。不過，碧咸即刻透過發言人講明：「無意取消合約，十分期待去洛杉磯。」</p><p>碧咸守信好多</p><p>洛杉磯銀河會長拉拿斯其間有句說話最經典：「唔好意思，隻船已經開走咗喇！」呢句說話費高都啱聽，事關呢位前皇馬6條煙，1月幾經反口，終簽約7月加盟沙地球會，點知周一又決定留番喺國米，下季掛靴後任球會公關。<br> 我求大俠覺得，簽約之前轉𠝹無可厚非，畢竟人人都爭取最優厚條件；不過畫咗隻龜仲反口就唔多啱喇！所以，雖然求大俠欣賞費高球技多於碧咸，但遵守承諾呢點碧咸就高幾班喇！</p><p>反口覆舌早有前科</p><p>費高轉𠝹其實早有前科，當年佢喺士砵亭剛成名，經理人就分別同帕爾馬、祖雲達斯簽約，結果兩份合約都被判無效之餘，仲搞到被禁止兩年內轉會意甲。而當時費高都只係23歲啫！<br> 到00年，27歲嘅費高轉會皇馬之後重返魯營球場，被巴塞球迷掟過豬頭後，我求大俠以為佢會改過，點知𠵱家又反口留效國米。費高，我求大俠係你球迷，都開始有啲反感喇！</p></body></html>