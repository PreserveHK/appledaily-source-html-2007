<html><header><meta charset="utf-8"><title>私房菜（完） - 谷德昭</title></header><body><h1>私房菜（完） - 谷德昭</h1><p>全晚我最欣賞的一道菜是「鮑汁蠔豉肉碎生菜包」，這道並非甚麼架勢菜，大家都可能吃過，但擔保大家未曾聞過，此道菜一上枱，大家呆一呆，因為聞到一陣既熟悉但又陌生，這麼遠又那麼近的香氣，心中都像薛家燕小姐在電影《食神》中響起的疑問：「係咩呀？係咩咁香呀！」「係蠔豉！」美味的生蠔死後被製成蠔豉，然而坊間大部份蠔豉都只是成為了一隻隻死了的生蠔，又或是生蠔木乃伊，得個樣，完全因為易於存放留待過年用嚟整「髮菜蠔豉」，至於點解要將生蠔製成蠔豉，一概唔關事。其實，一種材料，經處理後成為另一種材料，理應係將原來嗰種材料原有嘅力量再加以提升才是正確，生蠔變為蠔豉，蠔原有的鮮味要被鎖住，待有法的烹調人如同拿着鎖匙將之解開，令貯存多年變醇的味道跳躍大解放，才是真義，當晚便吃到這樣的一碟「鮑汁蠔豉肉碎生菜包」，不瞞大家說，執筆寫到此處，口水仍在口腔內打滾，亦曾經夢見過此道菜式，你說誇張？我說理應如此。<br> 大廚娥姐伴着甜品「山楂蘋果海底椰」一同進房跟大家打招呼，娥姐謂該甜品能解解「鹹蛋蝦」及肉類的滯。娥姐斯文樸實，一看便知是為食兼有食神的福氣相，娥姐問「花膠火腿燉湯」的味會否太濃。因為初相識不知大家受唔受味，故採取將火腿出水中間次數而烹調之，待大家多見面幾次，對大家的胃口味蕾多了掌握，便可按不同味道飲食習慣微調甜酸苦辣，這次吃的都是較大路菜式，下次再會，當可做些更簡單但不大名鼎鼎的菜式，以好味道會老朋友。何謂私房菜？娥姐是一個示範。</p></body></html>