<html><header><meta charset="utf-8"><title>陳可辛徹查<br>馮仁昭四圍超：金城武、李連杰偷步殺上網 - 馮仁昭</title></header><body><h1>陳可辛徹查<br>馮仁昭四圍超：金城武、李連杰偷步殺上網 - 馮仁昭</h1><p>由寰亞投資、陳可辛執導，劉德華、李連杰同金城武主演嘅巨製《投名狀》，喺今年12月上映。距離正式上畫仲有7個幾月，但馮仁昭噚日發現有人喺YouTube度上載呢部戲嘅預告片，題為「TheWarlords/TouMingZhuang」供網民欣賞。<br> 成條預告片氣勢磅礡，除咗見到華仔同李連杰等男主角嘅馬上雄姿之外，仲有千軍萬馬浩瀚奔騰嘅壯觀場面。上陣殺敵期間，三位男主角殺得性起，搞到成面血仲喺度笑，真係睇到都心寒。<br> 據知陳可辛因為有網民將《投名狀》嘅預告片擺上網而大動肝火，噚日馮仁昭打畀佢，問佢知唔知呢單偷步事件，陳可辛話：「我唔喺香港，唔知件事，不過據我所知，嗰條片應該係下星期《Spider-Man3》上畫時播，而唔應該擺上網。」問佢會唔會追究件事，陳可辛就話：「部戲分別有中方、台灣幾方面嘅宣傳，𠵱家jump前放咗上網，我要去了解吓件事先。」&#13;</p><p>置業賺二千萬</p><p>此外，金城武拍完《投》片後，𠵱家又話要拍《赤壁》，套套都係大片，梗係賺唔少啦。據聞早排金城武喺台北天母豪宅區買咗層樓，佢當時以預售價購入，連五個車位在內，大約要5,110萬港幣，但𠵱家市值已經升到6,570萬港幣，認真厲害。其實金城武喺03年曾經以約1,031萬港幣買入台北大安路一層樓，𠵱家市值要1,500萬，兩層樓加埋，賬面賺咗近2,000萬，真係好搵！
</p></body></html>