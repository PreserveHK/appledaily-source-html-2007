<html><header><meta charset="utf-8"><title>娛樂怪史：楊千嬅叉落水池傷屁股</title></header><body><h1>娛樂怪史：楊千嬅叉落水池傷屁股</h1><p>時間：96年10月20日<br> <br> 人物：楊千嬅<br> <br> 地點：沙田新城巿廣場<br> <br> 經過：娛樂圈大笑姑婆楊千嬅，每次出席活動都非常搞笑，最難得嘅係佢舉手投足絕不造作，盡現豪邁真我個性。<br> 96年10月，千嬅喺沙田出席「慈善曲奇獻關懷」活動，大會特別喺個水池上搭建舞台，畀歌手高歌表演。千嬅唱完歌之後，好興奮咁一邊同fans揮手，一邊行返入後台時，就係咁唔睇路叉錯腳，跌咗落水池。好彩個水池只係水深及膝，千嬅冇生命危險，不過就搞到濕晒，現場幾百個觀眾睇到呢幕真人騷都驚訝得嘩聲四起，??爆嘅千嬅當然用佢嘅招牌笑容遮醜，由工作人員攙扶返入後台</p><p>跌親盆骨</p><p>現場嘅歌迷好擔心偶像到底跌一跌有冇受傷，所以有約30、40名忠心歌迷喺現場守候，準備坐保母車離開嘅千嬅因為寸步難行，工作人員於是安排佢先返回後台等候。問佢有冇受傷，千嬅一邊指住盆骨位，一邊話：「我都冇流血，又冇瘀到，只係跌親呢度有啲痛啫，都冇嘢嘅。」<br> 其實千嬅平時都好論盡，佢平時開騷都經常因為狂喊搞到「甩嘴」，好彩鍾意佢嘅歌迷乜都照單全收啫！<br> 本欄逢周一至周六刊出</p></body></html>