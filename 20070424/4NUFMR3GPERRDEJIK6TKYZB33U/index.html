<html><header><meta charset="utf-8"><title>新機地：《FF》20周年PSP翻叮<br>掠水計劃陸續有嚟</title></header><body><h1>新機地：《FF》20周年PSP翻叮<br>掠水計劃陸續有嚟</h1><p>真係打針冇咁快！原來今年係轟動全球RPG《FinalFantasy》嘅20歲生日；㗎仔向來都好重視「成人式」，所以晨咁早就敲晒鑼鼓，話必定要做場大龍鳳嚟幫佢祝壽！今次喺PSP打響頭炮嘅係經典元祖級《FF1》，20年前作品以全新靚畫介面修定！而且話明反應好，就由頭至尾翻出一次，《FF》迷今次仲唔大出血！<br><br>文：陳福榮　攝影：何家亮<br>Model：阿幽</p><p>《FF》原是Square最後一戰</p><p>話說20年前Square仲未俾Enix吞併，但連出幾隻Game都好唔掂，搞到入行冇耐嘅坂口博信同班兄弟心灰意冷，諗住用十二成功力撚隻RPG出嚟；取名《FinalFantasy》，其實是有不成功便成仁嘅意味，結果𠵱家各位當然好清楚，《FF》已成郁吓都賣幾百萬嘅超級大作；《FF1》唔計最初嘅紅白機版，曾分別喺WonderSwanColor、PS同GBA度翻出過。</p><p>PS舊版　加靚登場</p><p>《FF1》雖然係20年前作品，其實早年響PS度都翻出過；今次PSP版就係以此為藍本，再加鹽加醋嘅加靚版，如果唔係又點襯得起PSP又清又靚嘅16:9靚芒。老實講，平時行街個Look真係唔算突出，但一進入戰鬥即時話你知咩叫超班馬，所有怪獸甚至大佬都係重新畫過，打打殺殺起嚟唔再起晒格仔！此外嗰陣專為PS而整嘅超靚CG片，PSP都會全收錄，真係擺到明食得唔好嘥。</p><p>時之迷宮　廢指令武功</p><p>由於係20年前元祖級《FF1》，遊戲系統都幾原始吓，不過亦冇胡亂修改，以免破壞遊戲嘅平衡性。對上嗰次佢出喺GBA，已經多咗個「渾沌之靈」模式俾人同各集大佬互抽；今次再多加個「時之迷宮」，玩家會隨時間流逝而不斷扣減體力，必須喺扣晒之前搵到出口離開，如果唔想扣得咁快就要犧牲若干行動指令，但咁嘅話喺戰鬥入面就自然變得更難應付。咁都俾班開發部大哥諗到，唔讚佢哋好嘢都唔得！</p><p>PSP《FF2》排住隊</p><p>話明紀念20周年，又點會齋出《FF1》咁蝕底？唔計講咗年幾兩年嘅《FF13》，連串《FF》搶錢大計陸逐有嚟；PSP版《FF2》、NDS版《FF12》外傳、PSP/NDS版《FF》戰棋，真係出個唔停！據SquareEnix社長暗示，如果銷情理想，仲唔排除將舊世代嘅每集《FF》重出一次，咁搞法！希望慶祝30周年前出得晒啦？<br> 但論最深得人心嘅《FF》系列，一定係《FF7》，記者話試PSP《FF1》，Cosplayer阿幽就即刻扮到主角CloudStrife落嚟撐場！睇佢拎住咁大把劍都扮得入型入格，就知道佢有幾專業；睇見阿幽咁鍾意《FF7》，就等我爆啲料俾大家聽啦，其實今年亦係《FF7》10周年，SquareEnix連超水準嘅「天子降臨」都拍得出，又點會放過呢隻萬眾期待嘅金蛋呢？大家慢慢等啦，PS3一定有佢份！</p><p>Profile</p><p>機種：PSP<br> 廠商：SquareEnix<br> 類型：RPG<br> 人數：1人<br> 價格：$225<br> 售賣點：I-Gamer（27253338）</p></body></html>