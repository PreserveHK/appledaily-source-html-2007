<html><header><meta charset="utf-8"><title>陳振聰妻似足八両菜<br>顏福偉受壓怕講風水師</title></header><body><h1>陳振聰妻似足八両菜<br>顏福偉受壓怕講風水師</h1><p>小甜甜龔如心病逝後引發的爭產事件哄動全城，連日出現的關鍵人物令市民大為關注。自稱為小甜甜千億遺產唯一受益人的風水師陳振聰自從曝光後，坊間指其樣貌激似白花油王子顏福偉，年輕時則似甄子丹和張耀揚混合體。受此戲劇性事件帶挈出位的顏福偉，日前本滔滔不絕談論有關話題，昨日他卻忽然轉軚，表示因備受公司董事局壓力，已被勒令封嘴。</p><p>龔如心（Nina）的爭產事件峯迴路轉，連日來成為全城熱話，電影公司更擬將故事搬上大銀幕，開拍龔如心傳，日前有網友發起網上選舉，推舉阮小儀和森美分飾龔如心和王德輝外，其他關鍵人物同樣備受談論，均被指擁有明星臉。聲稱是小甜甜遺產受益人的風水師陳振聰，長相似白花油王子顏福偉，其90年代樣貌則似甄子丹和張耀揚，陳振聰妻子譚妙清似八両金前妻、人稱八両菜的何顓彤、龔如心助理王禮泉似柏林影展銀熊獎得主金培達、陳振聰代表律師麥至理似在《蜘蛛俠》飾綠魔的荷李活影星威廉狄福（WillemDafoe）、龔如心契仔張雁坤就似惠天賜。</p><p>言多必失<br>漏夜替小甜甜誦心經</p><p>一夜間驟成新聞人物的陳振聰，帶挈了45歲的顏福偉廣受注意，前日他接受電台訪問時表示自覺樣貌與對方有點相似，又稱只要題材不具傷害性，也不抗拒接演陳振聰角色。同日顏福偉本答允度期接受本報專訪，以陳振聰造型拍照，他還叮囑記者說：「啲西裝唔好借啲又舊又霉嘅。」但後來他主動致電記者推掉訪問說：「董事局有壓力，叫我唔好亂講嘢，唔好扮陳振聰，連講都唔好。」<br> 昨日顏福偉到羅便臣道一間小學，為其公司贊助的巡迴教育劇場《愛多80年》擔任特別嘉賓，他接受訪問時，有記者指他近期當旺，他只笑不語，但表示日前在電台訪問「回應唔正確」。<br> 問顏福偉是否被公司施壓？他說：「有，同事有講過，director（董事）有講過，屋企人講過，話我講得唔係好啱，因為呢件事係A版、B版、C版（指報章）都有講，唔單止係新聞，將件事makefun唔係開心事，娛樂化咗唔係咁好，應該尊重番佢（小甜甜）。人都走咗啦，我噚晚仲特登幫小甜甜念咗幾次心經。」<br> 顏福偉曾與龔如心見過面，他說：「同佢有幾次傾偈，人幾好玩。」若有電影公司開拍龔如心傳，問顏福偉會否扮陳振聰？他說：「拍正路嘢會考慮，內情故事係點冇人知，我唔識TonyChan（陳振聰），所有資料都係睇報紙。」有指近來顏福偉很紅，他說：「都係咁，聽日上《勁歌》，後日去大專會堂……」</p><p>笑容酷似<br>甄子丹張耀揚願接拍</p><p>至於被指與陳振聰餅印的甄子丹也直認二人笑容相似，昨日他在電話說：「我有留意呢單新聞，特別睇到自己個樣key咗上陳振聰身上，我真係覺得好好笑，睇落我哋笑容真係好似。」問甄子丹是否願意演繹陳振聰角色？他笑說：「係咪分一份遺產？真係拍成電影都幾搞笑，我要睇吓點先。呢單爭產案只係香港人茶餘飯後一個熱爆話題，大家其實唔使咁嚴肅去睇。」張耀揚昨日則表示不覺與對方相似，他透過電話說：「似唔似唔係我嚟講，如果電影公司開拍搵我做呢個角色，我會試，因為做演員乜嘢角色都要試。」<br> 採訪、攝影：何永寧、比華利</p><p>龔如心傳奇最新陣容</p><p>自從有網友票選最適合扮演小甜甜龔如心的女藝人後，坊間即時對選角一事議論紛紛，日前陳振聰妻子曝光後，更被指似八両金前妻八両菜，掀起新一輪角色配對，原先被忽視的關鍵角色，例如小甜甜的助手王禮泉及陳振聰的代表律師麥至理，都成為市民茶餘飯後的話題。</p><p>最高蘋嬸</p><p>政府話撥捐三億支持香港電影，既然咁多市民同網友都關注龔如心傳開唔開得成，不如政府第一炮就開呢部戲，扣除開支後，將收入捐畀華懋慈善基金有限公司，咁就可以令更多人受惠啦。<br> 蘋果娛樂特派評述員蘋嬸&#13;</p></body></html>