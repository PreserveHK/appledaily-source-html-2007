<html><header><meta charset="utf-8"><title>娛樂怪史：竇唯潑可樂黃麗梅告官</title></header><body><h1>娛樂怪史：竇唯潑可樂黃麗梅告官</h1><p>時間：99年4月16日<br> <br> 地點：北京三里屯酒吧<br> <br> 人物：竇唯、黃麗梅<br> <br> 經過：一杯可樂值幾多錢？幾蚊？幾十蚊？對亞視《今日睇真D》主持黃麗梅嚟講，原來一杯可樂可以去到50萬！<br> 96年6月，身為樂壇天后嘅王菲因為懷孕而放棄香港生活，返咗北京嫁畀搖滾樂手竇唯，97年1月，佢哋嘅愛女靖童出世，可惜呢段婚姻維持唔夠3年就離婚收場。<br> 當年王菲同竇唯婚變消息全城哄動，差唔多全香港嘅傳媒都上晒去北京採訪，就喺99年4月16日，《今日睇真D》主持黃麗梅同幾個記者去到北京三里屯酒吧追訪竇唯，有人問竇唯係咪俾王菲趕出嚟，點知竇唯一聽到即刻扯火兼情緒失控，隨手將手上杯可樂潑向後面班記者，結果一潑就潑中黃麗梅。<br> 黃麗梅覺得竇唯嘅行為有侮辱成份，於是告上當地法院，要求50萬嘅精神賠償，同要求竇唯公開道歉，可惜北京法院只係輕判竇唯賠償166.6元人民幣嘅洗衫錢，作為整污糟黃麗梅件衫嘅代價，黃麗梅不服上訴，結果單案喺2000年4月再審之前，雙方庭外和解，竇唯約黃麗梅去到北京一間茶藝館公開同佢道歉，件事先至告一段落咋！<br> 本欄逢周一至周六刊出</p></body></html>