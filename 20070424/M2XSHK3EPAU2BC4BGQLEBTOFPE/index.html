<html><header><meta charset="utf-8"><title>醉街男女鬥失控<br>阿杜爆粗Sammi作嘔</title></header><body><h1>醉街男女鬥失控<br>阿杜爆粗Sammi作嘔</h1><p>杜琪峯前日52歲生日，他一如往年般在西貢食海鮮慶祝，雖然今年的派對上沒有古天樂、任達華、黃秋生，也沒有出爐影帝劉青雲，但有紅酒、有雪茄更有鄭秀文（Sammi），已令壽星公high到當眾爆粗。Sammi飲到啤啤夫之餘，更作嘔作悶兼語無倫次，但仍陪阿杜連踩兩場，可謂畀足面子壽星公。</p><p>杜琪峯前晚在西貢通記海鮮酒家擺壽宴，筵開兩席，除阿杜太太外，出席的還有張家輝、林家棟、鄭保瑞和魯振順等，連近日忙於綵排個唱的鄭秀文也畀面到賀。前晚約7時，賓客陸續抵達，每人手持一支紅酒或白酒，阿杜更自備6箱紅酒和白酒，大家都一副不醉無歸的模樣。</p><p>心意搭夠<br>自製賀卡送贈壽星</p><p>Sammi前晚在九龍城排舞至晚上約7時便趕着離開，乘保母車直奔通記為阿杜賀壽，她着司機送4盒蛋糕上酒家，記者問她送甚麼生日禮物給阿杜時，她自豪地說：「賀卡囉，自製㗎！」眾人在通記勁擦至晚上11時許離開，再到附近阿杜投資的光明頂酒吧繼續飲酒狂歡，但上半場完場時，阿杜已飲到面紅耳熱，Sammi也飲到啤啤夫腳步浮浮，步出食肆時，要由阿杜又攬又扶，其間Sammi失控地笑到彎腰，露出白雪雪的腰肢，但她仍死撐扮清醒扮精靈，不時擠眉弄眼做出古靈精怪的表情。<br> 其後在場記者要求Sammi與阿杜合照，她大方地搭着阿杜膊頭任影。問阿杜有何生日願望？他說：「拍多啲電影。」記者再問Sammi送甚麼給阿杜，她笑說：「送卡囉！寫啲嘢鬧吓佢，平日冇乜機會鬧佢，咪趁機會鬧吓佢囉。」二人可有機會再合作？阿杜笑說：「一定會，不過唔知幾時。」記者問Sammi是否飲了很多酒時，她連聲否認說：「我飲咗好少，佢（指阿杜）多啲。」<br> 雖然Sammi否認飲醉，但記者問其演唱會籌備情況時，她卻語無倫次說：「如火如茶（編按：應為荼），麻麻哋啦！自己戒咗煙，呢排肥咗好多。」在旁的阿杜忍不住插嘴說：「佢好叻㗎！好醒，好快瘦好快肥，唔關我事㗎！」Sammi聞言即扁嘴說：「咁即係話我肥啫！」問阿杜會否往欣賞Sammi個唱，他表示一定會，但Sammi沒好氣說：「係呀，佢坐10分鐘已經好畀面㗎啦！」</p><p>訪問過後，阿杜與Sammi再到光明頂繼續下半場，記者見門外一早掛上「PrivateParty」字樣。至凌晨約1時，飲到highhigh哋的阿杜走到門口附近，撩正在玩啤牌的band友劈酒說：「鋤乜嘢D吖，飲酒啦！」又莫名其妙捉着其中一人說：「你要輸晒畀佢哋！」之後阿杜笑笑口向在場記者爆粗說：「飲酒啦，唔好影相啦，影乜×嘢吖，入嚟飲啦！」說罷即着員工送上飲料款待傳媒。</p><p>目光呆滯<br>車停眼前視而不見</p><p>連踩兩場的阿杜和Sammi等人，劈酒劈到凌晨約2時始離開，阿杜一手拿着雪茄一手扶實Sammi，只見Sammi目光呆滯，不停用紙巾掩嘴，一副想嘔的樣子，當她步出門口時，雖然其保母車已停在她面前，但她竟視而不見地驚叫：「我架車呢？我架車喺邊度？」阿杜即小心翼翼地扶Sammi上車，而她的司機也以極緩慢速度駕駛，明顯是怕Sammi嘔吐。<br> 此外，林家棟前晚也有出席阿杜的生日宴，他表示一收工便趕過來，記者指他兩手空空時，家棟說：「我送heart，收工趕過嚟喎，仲唔係有heart？我祝阿杜心想事成，第日要早開工，今晚都唔會玩咁夜。」<br> 採訪、攝影：魯萍、仇志德、娛樂突發組</p><p>最高蘋嬸</p><p>Sammi話自己演唱會進行得如火如荼，佢將「荼」字讀成「茶」，其實係錯嘅，正音應該係讀「途」，睇怕Sammi練歌之餘，都要買番套《最緊要正字》嘅書同DVD睇睇，惡補一吓！<br> 蘋果娛樂特派評述員蘋嬸</p></body></html>