<html><header><meta charset="utf-8"><title>女盼好結局　男捐片酬<br>馮仁昭四圍超：小儀、福仔願拍龔如心之謎 - 馮仁昭</title></header><body><h1>女盼好結局　男捐片酬<br>馮仁昭四圍超：小儀、福仔願拍龔如心之謎 - 馮仁昭</h1><p>有「小甜甜」之稱嘅龔如心本月初不幸病逝，有電影公司擬開拍龔如心傳，網民就喺討論區發起邊位女藝人最宜演小甜甜嘅網上選舉，外形可愛嘅DJ阮小儀就成為網友心目中最啱扮小甜甜嘅人選。<br> 噚日查小欣喺電台節目度轉述小儀嘅回應，𠵱家喺日本嘅小儀話知道獲選為最啱扮小甜甜後，覺得好開心，仲話好有興趣拍龔如心傳，又話如果拍得成，希望係HappyEnding。至於好拍檔森美扮王德輝，小儀話冇問題，但最好可以係甄子丹做，因為好耐都冇歎過靚仔喎！</p><p>「冇傷害性都OK」</p><p>另一方面，網友認為最啱扮風水師陳振聰嘅顏福偉，噚日都有回應，本身識得小甜甜嘅佢話：「如果真係有人搵我拍，就要睇吓情況，因為我好尊重龔如心小姐，如果件事唔係傷害性嘅都OK，而片酬都係考慮因素，我會捐番畀charity，唔可以免費拍，因為唔想同人爭飯碗。」問到覺唔覺自己同陳振聰似樣，顏福偉話都有少少似，仲覺得小儀真係好似小甜甜㖭！提到有乜嘢方法避免爭產，顏福偉話由細到大都覺得順其自然最好，自己都有立遺囑，仲改咗兩次。<br> 此外，曾喺《重案組》一片扮王德輝嘅羅家英，噚日喺將軍澳電視廣播城開工，佢話汪明荃唔適合做小甜甜嘅角色，最合適人選係梅小惠，因為夠肥嘟嘟，家英哥話：「阿姐乜都唔似，小甜甜身家都多過佢啦。」</p></body></html>