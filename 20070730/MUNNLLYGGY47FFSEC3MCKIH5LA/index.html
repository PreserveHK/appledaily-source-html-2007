<html><header><meta charset="utf-8"><title>中環在線：傳遭投訴聯洲停牌 - 李華華</title></header><body><h1>中環在線：傳遭投訴聯洲停牌 - 李華華</h1><p>股壇長毛DavidWebb上周一篇網上文章，搞到聯洲國際（048）上周五市值唔見咗成37億，但原來件事未搞掂，公司噚日開市前停埋牌㖭！市場傳得好「行」話，停牌係因為有人投訴佢哋選擇性披露喎。</p><p>一個Point篤死佢</p><p>話說上周五聯洲股價笨豬跳，搞到班管理層嗰日漏夜開記招，向公眾交代俾長毛質疑嘅地方，仲同記者講，會喺噚日再同基金及分析員開電話會議，向投資者再交代一次。其實，搞分析員電話會議呢家嘢，好多公司以至大藍籌都會做，好多人以為冇乜問題，但其實幾「擲」界，因為有選擇性披露之嫌。<br> 華華聽消息人士話，正因聯洲搞呢個電話會議，俾人投訴選擇性披露，結果要停牌解畫咁話。消息人士唔肯話畀華華知邊個咁把炮，淨係用呢個point，已經可以令到聯洲停牌，只係叫華華自己估，家陣若果聯洲真係出事，邊個會最開心呢？</p></body></html>