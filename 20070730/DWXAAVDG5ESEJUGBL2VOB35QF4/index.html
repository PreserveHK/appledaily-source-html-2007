<html><header><meta charset="utf-8"><title>愈貴愈掂 - 左丁山</title></header><body><h1>愈貴愈掂 - 左丁山</h1><p>已退休老友財務L睇到上星期左丁山緬懷昔年中午蛇王時光，每到於仁行（後稱太古行）之GiGi飲茶，亦懷舊一番：「我當年做財務公司副總，做貸款好容易，飲下午茶視為正常，𠵱家我啲接班人就慘咯，有幾個患上高血壓，日日放唔到工，邊個夥計敢蛇王，開小差去飲下午茶，必定紀律處分。」律師W當年在於仁行某律師樓做小律師，不時跟師傅落GiGi嘆咖啡，現在自己開律師樓，就唔畀手下律師無事出入餐廳啦，佢記得：「GiGi啲女侍應個個睇得，秀色可餐。有一位美麗小姑娘現於置地廣場某餐廳做咗經理，你哋可以去行吓，睇吓仲認唔認得！」<br> 認嚟做乜，心中留倩影便是，永留一個好印象。財務L話當今打工仔嘅收入差距好闊，有錢人士出手豪爽，做餐廳愈貴愈好，愈平愈差。銅鑼灣露天酒吧ISO附近有一間意大利餐廳，開業後不斷加價，貴到財務L（因已退休，開唔到公數）唔敢行入去食意大利粉，有人請佢入去食過一次，佢嘅感覺係幾普通，佢唔識欣賞。律師W笑佢：「你唔識欣賞啫，城中名人唔知幾欣賞，我哋呢啲所謂高級中產去ISO飲杯啤酒，就見到對面馬路有雙行泊車，架架名牌，如有狗仔隊入去影相，名人版都可以填得滿。」<br> 食得起嘅富豪、CEO、大賓架，香港多的是。財務L就見過某一次有旅遊巴士車咗成班西裝煌然嘅外籍人士到呢間餐廳外面，巴士上有金管局嘅標誌，顯然係金管局招待從外國來香港開金融會議嘅嘉賓。招待外賓點解唔去香港地道粵菜酒家，而嚟銅鑼灣一家意大利餐廳呢？梗係因為價錢貴代表名氣大，又代表高級啦！<br> 股市大旺之時，每每係奢侈品嘅黃金日子，由飲食到時裝到旅遊，都係最高價嘅最好生意。郵輪L間旅行社代理四大船公司豪華郵輪，每次開船，佢話總係最貴（每人收萬幾美元）嘅房間最搶手，最便宜嘅房間去得最慢，肯花三萬美元租一間房在海洋上嘆世界嘅夫婦，大不乏人。</p></body></html>