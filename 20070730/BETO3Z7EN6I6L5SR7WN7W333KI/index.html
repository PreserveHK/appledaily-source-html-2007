<html><header><meta charset="utf-8"><title>股路縱橫：注資時機成熟中航技術衝1元 - 郭兆誠</title></header><body><h1>股路縱橫：注資時機成熟中航技術衝1元 - 郭兆誠</h1><p>港股上周五急挫，噚日早段跌勢持續，但低開高收，恒指收市升169點，H指升104點。由上周四的高位23557起計，到噚日低位22473，3日內跌咗1084點，定一定會再尋底。港股未來兩個月仲有大把北水南調，資金充斥，即使再落，幅度亦好有限，繼續吼實機會買平貨，食多個浪。<br> 噚日唔計認股證嘅上升股有540多隻，除排40位的聯想（992）外，50大升幅俾二三線股霸晒，而內地概念股又佔咗好大部份。中國航空技術（232）收0.65元，升3仙，升幅4.8%，上唔到榜，但消息話公司好快會有大動作，家吓熱緊身，要留意。<br> 中航技術在5月中抽上0.70元後就打橫行，在0.55元至0.70元間上落，上周四曾試衝0.70元阻力，成交亦大增到近3.2億股，好明顯係春江鴨已入市，上周五個市唔就，調整一吓，噚日又有番勢，家吓股價已上番3條平均線之上，一升破0.70元阻力，就會出現急衝，量度上升目標係1元。</p><p>基金看好　街外貨疏</p><p>集團大部份收益以來自安裝大廈鋁質外牆為主，但另外兩線並進的電力及蒸氣業務，以及航空科技相關的直升機製造和航空攝影業務，卻有高增長概念。中航技術母公司中國航空技術進出口總公司，直屬國務院，消息指注資嘅時機已成熟；中國航空事業發展迅速，零部件市場需求直線上升，母公司係市場領導者；要「湊大個仔」，注入呢個「和味」嘅項目，順理成章。<br> 另外，中航技術除夥拍成都飛機工業成立合營公司外，亦與多家公司發展全球衞星定位系統及資訊業務，以迎合內地對電子智能產品殷切需求所帶來嘅商機。<br> 基金看好中航技術前景，今年5月公司所配售的7.2億股，即為4個基金接晒，其中惠理基金佔3億股，令持股量上升到8.65%；KeywiseCapital增購1億股，持股量升至7.93%；宏利國際要咗2億股；IntegratedAssetManagement接咗1.2億股；4大基金持股已逾23%，加上大股東揸住46%，以及其他持股未夠5%而毋須申報的，街外貨源唔係太多，基金一郁手，股價就會飛升。</p></body></html>