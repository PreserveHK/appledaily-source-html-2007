<html><header><meta charset="utf-8"><title>窩輪搏擊：上破阻力軌中海輪諗得過 - 俊樺</title></header><body><h1>窩輪搏擊：上破阻力軌中海輪諗得過 - 俊樺</h1><p>期指結算，好友追番169點，戰事仲未完，今日輪到場外期權結算，仲會有惡鬥。<br> 兩大銀行公佈業績，滙控（005）符合預期，恒生（011）就比預期好啲，好友或者會借勢再推高些少，但係花旗股市已經有反艇嘅勢，就算港股再升，都只能夠當反彈睇。<br> 今日政府拍賣黃大仙地皮，會唔會刺激地產股升，好快就知，但係大局偏淡，大家要諗吓升完之後會點，起碼短線嚟講，都係要睇花旗股市做人。</p><p>炒短線都係搵中資股入手好啲，因為相對其他股份嚟講，受花旗股市影響嘅程度較低，若花旗稍為企穩，呢啲股票通常都會炒個別，炒個別即係有股票揀，當然，穩陣中嘅穩陣，就係買強勢股。<br> 中海C輪1301：中國海外（688）昨日收16.26元，一反彈就係4.2巴仙，股價早排好有氣勢，所以股價落番10日線就見好多買盤吸納，昨日升破阻力軌，可以上試17.50元，下個目標19元，可以買啲中海C輪1301，隻輪昨收4.28元，槓桿率3.8倍（有效3.1倍），正股升上19元，1301應該喺6.65元樓上，正股跌穿15.20元止蝕。</p></body></html>