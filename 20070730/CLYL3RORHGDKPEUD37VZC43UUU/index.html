<html><header><meta charset="utf-8"><title>中環在線：郭炳江「冇學位亦可成功」 - 李華華</title></header><body><h1>中環在線：郭炳江「冇學位亦可成功」 - 李華華</h1><p>噚日有個叫黃偉明嘅中五生，好幸運可以同大富豪、新鴻基地產（016）「二佬」郭炳江直接傾偈，學生哥問郭氏，點樣可以好似佢咁成功。兩人喺港台一個節目內對談，年輕人話，覺得郭炳江沉默寡言，但講親嘢句句精警。<br> 郭炳江教路話，要成功，最緊要有目標，佢細個想做建築師，所以搵建築相關嘅書嚟讀，只要有熱誠，就會投入，投入就會成功。<br> 不過佢話，每個人成功嘅定義唔同，作為虔誠基督徒，佢覺得唔係攞到碩士或博士學位就叫成功，反而關心到身邊嘅家人、朋友、社會等，可以喺所有關係中平衡，先至係成功。<br> 佢感慨家吓年輕人物質唔缺、機會大把，獨欠父母嘅關懷，所以寄語父母，多關懷年輕人，但唔好將自己嘅一套，強加喺子女身上，搞到佢哋建立唔到自信。<br> 郭炳江喺集團刊物《新地會》都講，愛家觀念嚟自父母身教。佢話，十多歲時耳仔發炎，要去日本做手術，媽咪語言不通，都不辭勞苦，喺日本照顧佢，足足陪咗9個月。」</p></body></html>