<html><header><meta charset="utf-8"><title>股場放大鏡：業務有賣點高寶獲大行唱好 - 歐陽風</title></header><body><h1>股場放大鏡：業務有賣點高寶獲大行唱好 - 歐陽風</h1><p>高寶綠色（274）上周五在港股大跌情況下「喪升」46%，技驚四座，噚日一度再升逾兩成，收市升幅收窄至7.3%。該公司上周五宣佈，經過與德國政府1年多之磋商，德國政府最終確認高寶綠色之再造技術為環保技術，公司並獲授特許證，德國政府將會補貼該公司在香港進口德國之廢車胎。<br> 記得高寶數年前剛公佈開發以上項目時，被評為效益不足，皆因當時油價無咁貴，同時回收廢車胎成本高昂，有無錢賺都成問題。不過以上消息證明呢項投資係得嘅，除咗技術獲得確認，由於胡亂棄置廢車胎會造成環境污染，既然可以環保處理，德國政府補貼少少而令雙方得益又何妨。<br> 不過高寶近期升得咁勁，話全因呢個消息未免太誇，真正升因應係BNP上周四出嘅一份報告，上周五廣泛流傳後才喪升。報告給予高寶買入評級，目標價睇7.36元，理由係公司屬真正綠色能源企業，輪胎轉汽油業務經營利潤率達70%，而即將分拆高增長的化妝品業務也屬利好。<br> 報告話港府給予高寶的回收廠，每個車胎補貼90港元，該廠房總投資2.58億元，在有補貼情況下，1年便可回本，無補貼下則要3年。當廠房完全運作後，盈利貢獻會超過高寶現有業務。睇圖表好難落手去買高寶，但係睇完報告，卻係相當吸引。</p><p>尋找A股受惠股</p><p>內地A股勁升，A50中國基金（2823）再創新高，連帶翔龍（820）都可以再升，A股概念股中國復星（656）再升6.6%，睇嚟要畀心機發掘A股概念股，除長城科技（074）之外應有更多選擇，包括內地保險股。</p></body></html>