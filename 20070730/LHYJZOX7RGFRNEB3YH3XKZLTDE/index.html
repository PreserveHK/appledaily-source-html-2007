<html><header><meta charset="utf-8"><title>金手指：一注獨沽賣滙豐 - 孫柏文</title></header><body><h1>金手指：一注獨沽賣滙豐 - 孫柏文</h1><p>今日，呢篇文非常難寫。<br> 係《金手指》嘅fan屎都知，孫柏文一出「一注獨贏買XX」嘅文章，就等如我有股票推介。今日，我第一次倒轉，唔係叫大家「一注獨贏」，而係叫大家「一注獨沽」。沽嘅股票就係滙豐控股（005）。<br> 如果你有睇開《金手指》，就知道我對花旗國樓市非常悲觀。因為呢幾年實在有太多唔應該借到錢嘅人，搵到羊牯借錢畀佢哋買樓，亦即中外馳名嘅「次級按揭」。以前花旗國樓市節節上升嘅時候，個個都話呢啲羊牯係天才，甚至係煉金術師，將垃圾煉成金。呢啲羊牯當中，就有HeySuckerBankingCorporation滙豐份。</p><p>半年業績未係戲肉</p><p>因為當人就嚟連飯都唔食，都會供樓，又或者因樓價升咗，可以走去做二按攞錢唔斷供，就會製造一片「好安全」嘅假象。<br> 滙豐今日收市之後，就會出半年業績。睇啲分析員報告，07年上半年係點，雖然分歧好大，但個個都話會有盈利增長。究竟上半年係點，我唔知，不過我覺得上半年係點，根本捕捉唔到今日滙豐面對嘅花旗樓市挑戰。<br> 即係話，發表上半年業績唔係戲肉，今日最緊要係滙豐如何評價手上嘅按揭價值。首先，滙豐喺年報都話，花旗國按揭估值，因為有按揭債券市場，所以係跟市價。呢個政策值得鼓勵，因為透明度高。<br> </p><p>地方問題影響環球</p><p>如果大家記得，今年一踏入7月（即上半年截數後），穆廸同標普相繼下調好多次按債券評級，而反映AAA同AA級次按債券價格嘅幾個ABX指數，亦喺7月開始下跌（見表）。<br> 今日，孫柏文就信滙豐喺按揭估值方法上，牙齒當金使。滙豐喺業績公佈之後嘅分析員同記者發佈會裏面，會分享今日手上按揭嘅價值。仲有，花旗國樓市衍生出嚟嘅資金減少現象，已經開始全球擴散，「地方問題」經已影響「環球金融」，所以最後要再同大家講多一次，一注獨沽賣滙豐！<br> 建議沽出：滙豐控股（005）<br> 目標價：112.5港元<br> 年期：12個月<br> 金手指網誌： http://phatdat.blogspot.com </p></body></html>