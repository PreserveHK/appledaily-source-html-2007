<html><header><meta charset="utf-8"><title>中環在線：香港體檢拍住女排北上 - 李華華</title></header><body><h1>中環在線：香港體檢拍住女排北上 - 李華華</h1><p>香港體檢（397）過去一年併購多多，啱啱公佈嘅業績雖然未反映，但執行董事曹貴子好淡定咁講，生意會慢慢返嚟，係時會做多啲宣傳。佢哋除咗搵佘詩曼做代言人，近排仲豪使7位數字金額（起碼過百萬港紙），冠名贊助世界女排大獎賽香港分站呢兩年嘅賽事。<br> 不嬲數口精嘅曹貴子話，呢筆錢好合理，事關中國女排每年8月一定南下赴戰，內地好多電視台都轉播，最重要嘅係，出年佢哋打完香港賽，就即刻飛返北京打奧運，到時公司嘅廣告效益會更驚人。</p><p>球員扭親免費診斷</p><p>佢仲話，如果中國女排不幸扭親，公司會免費提供體檢診斷，主要用磁力共振機睇吓軟骨有冇傷到，包保一兩星期康復。<br> 香港體檢早排宣佈贊助女排賽，靚靚執董蔡加怡搵埋當紅歌星Stephy鄧麗欣做嘉賓，唔知真正比賽時，兩人會唔會落場打波呢？</p></body></html>