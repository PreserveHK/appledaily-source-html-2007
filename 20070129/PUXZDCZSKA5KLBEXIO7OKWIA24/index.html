<html><header><meta charset="utf-8"><title>新丁返工先擺風水陣</title></header><body><h1>新丁返工先擺風水陣</h1><p>所謂「上有好者，下必有甚焉」，由特首曾蔭權掀起的風水陣潮流，已由禮賓府席捲打工仔辦公室！話說有辦公室新仔初上班，首要工作並非請同事大吃一餐打好關係，而是在辦公桌範圍擺好一副風水陣招財，同事擔心遭風水陣「邪住」，擬擺八卦力抗，一場「辦公室風水戰」一觸即發！</p><p>「話說有條新仔，佢個位係喺我個位正對面，條友仔喺個位擺風水陣，真係俾佢激死！」據網民ac520透露，新仔同事部署的「戰略性風水武器」包括六吋長的風鈴及一個吊鐘，前者更掛在通道出入口，令他感到莫大「威脅」。「佢話用意係招財喎，不過未有財前，就俾其他同事笑咗好鬼耐。」</p><p>同事求救擺陣反擊</p><p>新仔的回應十足十中國對外強調發展軍備不會危害鄰國，但作為「鄰國」的ac520當然不敢掉以輕心，即時上網向網友求救，甚至計劃作出反擊。「對風水有認識嘅網友們，條友用意究竟係咩呢？我使唔使去google搵番個八卦番嚟，print張紙對住佢呀？」<br> 網友回應眾說紛紜，有人建議擺水晶陣，有人建議掛裸女圖，不過，專業風水師麥玲玲則建議ac520一於少理。「兩樣嘢都唔係用嚟招財喎，風鈴同吊鐘都係用嚟化病星，可能嗰位同事覺得自己好多病啩。」<br> 「打工仔喺辦公室唔好望招財嘞，想去廉署飲咖啡咩？諗吓升職好過喇！」細心的麥玲玲師傅提醒打工仔，今年文昌位在西方，大家在辦公桌西位，擺放水種的富貴竹即可。<br> </p></body></html>