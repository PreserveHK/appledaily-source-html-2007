<html><header><meta charset="utf-8"><title>投資部落：物流業＝勿留業？</title></header><body><h1>投資部落：物流業＝勿留業？</h1><p>特首曾蔭權今個月中整咗份《「十一五」規劃與香港發展》行動綱領出嚟，其中一點係要將香港打造成「國際航運中心和空運及物流樞紐」，物流業似乎前景無限好；但一班業內人士唔係咁睇喎，佢哋認為香港物流係夕陽行業，更謔稱物流等於「勿留（低）」行業至真，有得轉就要快啲轉行咁話。<br> 網民loveucrazy1221喺《香港討論區》好感慨咁話：「當我見到大陸啲機場、碼頭越嚟越多、越嚟越大，就知道香港嘅貨運物流業已經去到夕陽期。因為香港貨靠大陸生產出口，既然人哋有能力自行出口去其他地方，仲轉落香港把鬼咩！」<br> 從事空運業嘅msnlover就認為，香港空運業雖然現時仍有優勢，但覺得前景差，所以做咗十幾年都選擇轉行，因為怕過幾年無得做，到時又轉唔到行仲慘。<br> 另一位從事空運業嘅網友老行踢爆，「空運好乜鬼，日日得三幾單（生意），惟有玩吓數讀過日神。」不過，佢無講明自己做邊間，唔知係咪個別公司、個別事件呢？</p><p>原機轉貨自己玩晒</p><p>網友一個都不能少講嘅經歷，就更值得大家深思，佢話：「同樣一個遊戲，雖然越玩越大，可是能夠參與的人將會越來越少，因為很多貨根本不用離開機場，甚至不用離開同一架飛機。」<br> 難怪國泰航空（293）都選擇肥水不流別人田，要爭取自己獨資起個空運貨站。曾特首真係要聽吓業界人士心聲再對症下藥，唔好空口講白話。</p></body></html>