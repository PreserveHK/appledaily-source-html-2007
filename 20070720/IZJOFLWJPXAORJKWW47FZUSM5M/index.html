<html><header><meta charset="utf-8"><title>苦練鬼佬輕功<br>跳入荷李活</title></header><body><h1>苦練鬼佬輕功<br>跳入荷李活</h1><p>01年上映的電影《因乜差事跳跳跳》大熱，搞到世界各地，包括香港唔少後生仔迷上玩Parkour，不過大家最多都係睇戲、YouTube睇短片先學到啲動作。今次就有機會親眼睇外國Parkour高手嘅真人表演，澳洲勁旅TraceElements有成員為了練呢套鬼佬輕功，試都唔考！大功告成後仲做埋荷李活電影班底㖭。佢哋今明兩日會喺香港表演，等你見識鬼佬輕功！<br><br>記者：葉雪芯　攝影：林栢鈞</p><p>花式Balance</p><p>難度：★★★★★（最難！）<br> 佢好似識輕功咁，跳兩跳就上咗頂，好有筋肉擂台Feel，你睇幾個方塊叠住就知幾牙煙，佢仲即時單手撐起自己來，最考平衡力，犀利！</p><p>曾參與《魔戒》演出</p><p>TraceElements這個團體來自澳洲，5位成員雖然平均唔夠25歲，但已經參與過荷李活電影如《魔戒三步曲》、《金剛》、《狗狗震》及《超人：強戰回歸》等的特技幕後工作，並在世界各地公開表演。香港地方細、人又多，究竟啱唔啱玩Parkour？第一次來港的TraceElements就話：「香港真係好啱玩Parkour！高樓大廈外牆、欄杆、巴士站、天橋……度度都可以跳！比外國地方多好多選擇位置，好適合。」
</p><p>06年在澳洲為URBANologyFestival公開演出，觀眾睇到嘩嘩聲。 http://www.youtube.com/watch?v=qI9L5uAB34M 
</p><p>Parkour唔同電影特技</p><p>睇動作片見成龍跳來跳去，好型。最近佢個仔房祖名主演《男兒本色》無用替身，就咁喺屋頂跳落樓，唔通都係Parkour？從事電影特技嘅Chippa同CB：「電影係武功加特技，同Parkour梗係兩回事啦，Parkour有指定動作，係一種運動，兩者有啲似，我哋都俾人話過似Spiderman！我哋有睇香港嘅動作電影，好欣賞成龍，因為佢同Parkour嘅精神好相似，就係不斷去克服恐懼、障礙、挑戰，佢好夠膽去做任何動作，的確唔容易㗎！」</p><p>為咗跳試都唔考</p><p>日日係咁跳，動作又危險，我係佢哋阿媽都唔制啦，但佢哋甚至連學業都可以唔理。本身喺澳洲RMIT大學讀緊中醫、得19歲嘅Alex就話考試都可以唔理，跳咗先算：「一個星期最少要練4日，每次都要練4-5個鐘，半Day無咗，Parkour已經佔據晒我嘅生活，有時真係溫唔到書，試過無去考試囉。不過我真係好鍾意呢種運動，即使遲啲畢咗業，我都打算做特技人㗎喇！」Chippa本身喺大學讀機械工程，但讀讀吓就停學，走去做「實招」（保安），放棄被眾人視為高尚嘅工程師職業：「No，no，no，錯晒，我嘅前途係要去玩Parkour，要做特技人，將Parkour精神發揚光大，呢個先係我真正興趣。」為理想，真係要付出！</p><p>花式GapJump</p><p>難度：★★★★<br> 在台與台之間跳過，考彈跳力之餘又要穿過同伴的雙腿！</p><p>Parkour動作全面睇：</p><p>Parkour的動作主要包括有Roll、Landing、Balance、Run、Spin、Vault等，再由這幾個基本動作去發展出其他花式動作。今明兩日佢哋會喺香港公開表演，真係要把握機會去睇喇！</p><p>踩牆TicTac</p><p>難度：★<br> 跑上牆，一踩轉身再彈番落個台度，嘩，我細細個就見過成龍玩呢一招啦！</p><p>倒立青蛙跳</p><p>難度：★★★<br> 倒立Balance行青蛙跳，由上跳落來，臂力及平衡力的表現！</p><p>TraceElements表演地點：</p><p>今日（7月21日），地點：青衣地鐵站時間：2:30pm、5pm、7pm。<br> <br> 明日（7月22日），地點：太古城地鐵站<br> 時間：2:30pm、5pm、7pm。</p><p>Parkour小資料</p><p>Parkour誕生於80年代的法國，由DavidBelle發明，電影《因乜差事跳跳跳》（YAMAKASI）正是由他的徒弟演出，上映後Parkour開始流行。"Parkour"在法文中有「超越障礙訓練場」的意思，宗旨係「逃走」或「到達」。練習者稱為Traceur，他們會把整個城市當作一個訓練場，圍牆、屋頂全都可以攀爬、穿越，通常選定兩點，PointtoPoint透過一系列動作和狂奔，穿過障礙物到達目的地。Parkour與FreeRun有不同之處，前者着重於流暢的動作前進、動作的準確性；FreeRun除整套Parkour基本動作，較着重表演性和特別突顯一個動作。</p></body></html>