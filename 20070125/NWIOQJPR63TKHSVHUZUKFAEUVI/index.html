<html><header><meta charset="utf-8"><title>雞羊豬蝦蟹　3醬串燒山</title></header><body><h1>雞羊豬蝦蟹　3醬串燒山</h1><p>記得上次去峇里曬太陽，到現在還很懷念當地的陽光。不過最掛住的都是地道美食。好在峇里餐廳DirtyDuckDiner專誠在峇里搵來師傅Putra坐鎮，還帶來多款自製自家醬及幾近失傳的Gamelan音樂，總算可以望梅止渴。<br><br>記者：梁學文　攝影：陳陶鈞<br>Model：Bonnie&#13;</p><p>沙嗲串燒山Combo$15/串</p><p>串燒堆起成座小山，有雞、羊、豬、蝦及蟹等任你選擇。必試是羊肉串，肉嫩之餘又唔羶，而且好有峇里風味。原來秘訣是將羊肉切粒𠝹開，再用辣椒和椰子醃足一晚，保持了肉汁和羊肉味。聽住Gamelan食沙嗲，再呷一口冰凍峇里啤，真爽呢！</p><p>特別自家醬料</p><p>南瓜雜菜醬（左）：材料有南瓜、紅蘿蔔、蒜頭等，味道較清淡帶甜，最好蘸伴菜。<br> 辣椒甜豉油（中）：用上印尼甜醬油，再加入辣椒和蒜頭，入口頗甜，最好用來吃肉。<br> 花生沙嗲醬（右）：主要用花生磨粉，加入石栗等果仁，少少辣，口感較厚身，點海鮮一流。&#13;</p><p>正宗峇里菜油炸辣爆口</p><p>峇里的地道美食，有九成都是油炸的，香口之餘，一放入口還有脆卜卜的感覺。再細嚼，嘩！好似十萬隻辣椒於口內爆發，一股熱流直奔喉頭，食完嘴唇變了孖膶腸，差點可以噴火。Putra深知香港人不是個個都可以食得太辣或太油膩，於是改良了煮法，他說：「我哋峇里人係食得好辣，味道好多時都好濃，不過香港人都嫌辣得滯，所以我會就住就住。不過香料就唔會變，保持地道嘅調味。」
</p><p>煮新菜靠彈Gamelan</p><p>師傅除了改良煮法之外，來到香港還創製出幾款新菜式，好似雞肝釀雞胸和燒豬骨等，都是師傅的新作，他說：「我會多嘗試唔同嘅菜，試吓混埋唔同嘅材料，好多都係峇里菜本身無嘅，尤其係啲醬汁，我就好鍾意試吓撈呢樣撈嗰樣。當然，基本嘅峇里調味係不變啦！」問到Putra的煮食靈感從哪裏來？他說是來自傳統樂器Gamelan。原來彈住Gamelan令他Relax之餘，亦令他想起老家，創作靈感就因此而生。他說：「𠵱家喺峇里唔係好多人識彈呢種樂器，好快就會失傳。我屋企係藝術世家，所以我都好想喺食之外，將傳統音樂帶畀唔同嘅人。」</p><p>雞肝釀雞胸$120</p><p>味道較一般的峇里菜清淡，雞肝口感滑，入口有陣濃烈的雞味，配合椰子汁，好有峇里的風味。做法和味道一樣簡而清，先將雞肝剁碎，加入香料混和，再放入雞胸醃過夜。</p><p>燒豬骨$120</p><p>甫上枱就有一陣燒烤味，急不及待放入口，估不到燒完的豬骨肉汁依然豐富，蒜茸味和檸檬味濃。師傅話保持肉汁的方法是先蒸後燒，先蒸可以鎖緊豬肉的肉汁，後燒就可以增加豬骨的香脆口感。</p><p>「污糟鴨」配黃薑飯$130</p><p>餐廳招牌貨，所以菜名就用店名，鴨比在峇里的肥美，而且少了一份油炸的感覺。鴨肉肉質嫩口不在話下，而且非常入味，再配合自家製的兩款醬汁，味道更上一層。此外，一定要吃蕉葉黃薑飯，入口煙煙韌韌似糯米，還有一陣蕉葉的味道。</p><p>自製醬汁</p><p>（左）葱油醬：味道頗似薑茸，不過就多了一份蒜茸味和檸檬的清香。<br> （右）番茄辣椒醬：番茄味濃，材料還有蝦醬和辣椒醬等，落鑊炒過，味道比葱油醬更香。</p><p>朱古力蛋糕$50</p><p>別以為是一般的朱古力蛋糕，最重要是個餅底，加入了特色的香料，令蛋糕味道變得特別，朱古力味亦濃烈，入口頗Creamy。</p><p>食神評分（5個★為滿分）<br> 食物★★★★<br> 價錢★★★<br> 服務★★★<br> 環境★★★★<br> 讚：裝修極有峇里Feel，更特設室外座位。<br> 彈：盛器頗大，三兩個菜就放滿枱，令餐枱變得好逼。</p><p>睇路搵食</p><p>DirtyDuckDiner（22178000）<br> 地址：灣仔駱克道54-62號博匯大廈5樓<br> 座位：95個<br> 營業時間：<br> 星期一至五12nn-3pm、6pm-12mn<br> 星期六、日及公眾假期6pm-12mn<br> 特別優惠：每晚6點至11點，客人可以享有買１送１優惠，啤酒、紅酒和白酒都可揀。8點HappyHour後，每人更可獲贈串燒2串。另外，凡點自選餐目，更可以獲贈峇里雜錦沙嗲拼盤一客。</p></body></html>