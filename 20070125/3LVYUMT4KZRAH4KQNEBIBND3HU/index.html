<html><header><meta charset="utf-8"><title>足迹遍及4大聯賽<br>求驗客手記：湯馬臣轉戰西甲做「潛艇」</title></header><body><h1>足迹遍及4大聯賽<br>求驗客手記：湯馬臣轉戰西甲做「潛艇」</h1><p>閣下認為成功最重要嘅元素係乜呢？運氣？實力？儘管無乜球迷覺得前AC米蘭嘅丹麥前鋒湯馬臣係頂級射手，但偏偏自出道至今，佢都不愁無班落，西甲球會維拉利爾周三向德甲史特加借用此子，並造就佢成為歐洲球壇第5位先後效力4大聯賽嘅紅人！<br> 湯馬臣18歲喺荷蘭海倫芬冒起，自此星運亨通，輾轉間效力過紐卡素、飛燕諾及AC米蘭等名牌球隊；05年，史特加好有勇氣咁硬執佢番嚟，希望佢幫球隊起死回生；殊不知，「老湯」兩季入球加埋都係單位數，今季仲食白果㖭！不過，唔到你妒忌，「老湯」係繼「羅馬尼亞孖寶」列度斯奧、樸比斯古及葡萄牙「獅王」沙維亞同喀麥隆守將禾美後，第5位喺4大聯賽踢過波嘅球員！<br> 好醜命生成，有啲球員死搏一世，職業生涯都未獲過國家隊垂青，但「老湯」從來係有麝自然香嗰類，無論喺球會打正選定後備，入唔入到波，丹麥選人點都預埋佢，30歲嘅佢已擁有80幾頂喼帽，認真巴閉！</p><p>史特加剩餘物資</p><p>查實「老湯」對史特加嚟講真係可有可無，今季佢哋打起咗新星馬里奧高美斯，加埋馬高史達拿同卡卡奧已夠照；相反，「潛艇」有尼赫治長唞，鋒線得番科蘭同法蘭高，所以先飢不擇食咁搵佢番嚟，季尾亦有優先購入權，不過筍唔筍就仁者見仁喇！<br> <br> 「唔係我求大俠睇死佢，30歲再轉聯賽搵食，仲遠行去西班牙，『老湯』呢次都係剩番啲渣㗎喇！」</p></body></html>