<html><header><meta charset="utf-8"><title>撚手科技：假如我有18倍光學變焦眼</title></header><body><h1>撚手科技：假如我有18倍光學變焦眼</h1><p>DC機中最大變焦<br>未開機之前，睇SP-550μZ個樣其實同一般Prosumer級相機無咩分別，仲用埋黑色做主色，外形都幾Pro，摸上手就知廠方設計幾細心，機身主要握手位都有軟皮，影相影到手心出汗，都唔怕跣手跌爛部機！<br>開機第一件事，梗係Zoom盡部機睇吓，SP-550μZ光學變焦能力提供到18倍，相當於28-504mm，鏡頭變焦時要伸出伸入，當Zoom盡時比原本長度長大約3倍，以機身比例來講，長度真係幾誇張，而由最Wide轉到最Tele，需時6秒左右，還好，變焦時摩打聲同震動都唔算大。<br>配合超強變焦能力，用家除咗　可以選擇用機背2.5"芒睇相，仲可以用電子觀景器（EVF），雖然官方聲稱有23萬像素TFT，但顏色方面真係幾「平淡」，差啲以為睇緊黑白芒，對影相對焦拍攝影響不大，不過取景未必能有最啱心水構圖。<br>記者：許福合<br>攝影：陳盛臣<br>Model：Fion</p><p>ISO5000配防震</p><p>SP-550μZ是中階相機，功能方面盡量集易用同多功能，首先，像素無跟「千萬像素」風，仍然停喺710萬像素層次，雖然像素方面略為輸蝕，不過對一般用家來講，710萬像素夠用有餘，各位不能因為像素低而睇小佢，應多留意功能，其中一個比較突出係提供ISO5000。<br> 當要拍攝夜景或遠攝，ISO5000配合內置防震功能就相當好用，但要留意ISO5000只適應於拍攝300萬像素相片。雖然SP-550μZ無設熱靴，不過對閃燈部份落足心機，除基本功能，連慢速同步、補光等都有，用機頂燈拍攝都好實用，最啱一拎起手就影相嘅玩家。<br> 另外，使用AA電芯4粒就夠玩，巿面除咗富士外，已甚少高檔相機仍使用呢個方便電源設計，試問影到一半無電，你搵地方叉電容易定係換排AA電芯簡單？</p><p>新DC須必備EVF</p><p>電子觀景器（EVF）對好多高變焦數碼相機都係必備，與單鏡反光相機不同，觀景器畫面並非透過鏡頭取得，當用高倍數變焦拍攝時，使用電子式觀景器會穩定好多。以往有廠商用反射式EVF，將顯示屏反射至觀景器使用，反應到畫面質素都比一般好。</p><p>Zoom</p><p>還原度緊要過像素</p><p>SP550μZ雖然無用到千萬像素CCD，但無損相片質素細緻，睇模特兒頭髮細緻度相當高，可以見到一條條頭髮，相當清楚。這是由於鏡頭顏色還原度高，令影像更清晰，而DC最難還原的橙色，就同真實無大分別，相當鮮艷。</p><p>OlympusSP-550μZProfile</p><p>感光元件：710萬像素CCD<br> 變焦：光學18倍、數碼5.6倍<br> 感光度：50/100/200/400/800/1600/3200/4000/5000<br> 影片：640×480/30fps<br> LCD：2.5"<br> 記憶卡：xD（內置21MB）<br> 體積：116×78.5×78mm<br> 重量：365g<br> 售價：未定（2月推出）<br> 查詢：Olympus（23762150）</p></body></html>