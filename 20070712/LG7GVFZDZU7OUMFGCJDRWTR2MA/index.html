<html><header><meta charset="utf-8"><title>效應靈唔靈　下周三揭曉<br>中環在線：秋官榮歸 - 李華華</title></header><body><h1>效應靈唔靈　下周三揭曉<br>中環在線：秋官榮歸 - 李華華</h1><p>各位，秋官又嚟啦！下個禮拜三（即喺18號），由秋官擔正、慶祝香港回歸十周年而作嘅長劇《榮歸》，將會喺亞視首播。今次Adam鄭唔使去調查謎團，只需做番時裝劇。對一眾秋官粉絲嚟講，呢個係好消息，但對股民嚟講，就可能唔係咁過癮。<br> 《榮歸》呢套戲唔係由亞視製作，而喺中央電視台拍嘅。其實央視為咗賀香港回歸十周年總共拍咗三套戲，包括《香港姊妹》、《榮歸》同埋《歲月風雲》（同無綫合拍）。不過，《榮歸》呢套劇最後冇喺央視播，反而賣咗畀內地嘅幾間衛視台同亞視。<br> 套戲講一對兄弟，一個喺北京做烤鴨店主廚；一個喺香港做地產大亨。秋官當然做地產大亨，仲講佢飽受金融風暴之苦。</p><p>《笑看風雲》最勁</p><p>記性好嘅讀者應該記得呢幾年秋官效應時準時唔準，好似梅花間竹咁出現，舊年套《潮爆大狀》就失靈；前年套《御用閒人》又好靈（見表）。《潮爆大狀》首日播時，恒指急升258點，播完套劇，恒指升咗近600點。<br> 不過，翻查資料，由《大時代》起計13套由秋官主演嘅電視劇，有9套喺播大結局時，恒指都低過首播嗰日，其中94年播嘅《笑看風雲》最勁，跌咗成13.8%！影響力第二大嘅係《大時代》，跌咗12.7%。<br> 從數據嚟睇，秋官主演嘅劇，出街時恒指表現通常都唔係咁好，時裝劇影響力較大，古裝反而仲有得升㖭！今次喺亞視播，會唔會冇事？根據資料，四套喺亞視播嘅秋官作品，除咗《香帥傳奇》，三套都跌。<br> 究竟秋官加亞視，冧市效應係咪勁啲，華華會再同大家交代。<br> LiWaWa@AppleDaily.com</p></body></html>