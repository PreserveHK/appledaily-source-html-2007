<html><header><meta charset="utf-8"><title>一個超人的自白：<br>拉打揸Versys唔怕腰痛</title></header><body><h1>一個超人的自白：<br>拉打揸Versys唔怕腰痛</h1><p>聽聞繼UNIQLO同MosBurger後，毒蠍幫都想喺香港棟支旗，身為拉打1號，我當下四出調查一下。為慳錢，近排過海追蹤怪人都寧願畀8蚊行紅隧，最弊我架愛駒揸嗰陣要烏低晒個身，自己條腰帶又粗又大頂住個胃，遇着例塞嘅紅隧真係好攰好辛苦！咁啱家鄉出品嘅07新車到港，睇吓換唔換都好喎！咦？呢部650c.c.Versys屬高性能街車，格局布置亦揸得舒服，坐直條腰揸都得，以後長途車都唔怕腰痛！<br><br>記者：洪大龍<br>攝影：伍慶泉　<br>協力：MK榮</p><p>巧遇型仔街車</p><p>話說某日放工時間，揸住架旋風號經太子、再沿彌敦道塞紅隧，吊住兩隻「嘰嘰」尾過海。追逐咗成半粒鐘先截得停兩隻衰嘢，準備落車變身教訓佢哋時，已經腰痠背痛戰鬥力大減，搞到對住班嘍囉都要趕住出絕招「風雷電」，望早啲收工返歸。自此之後，我決定換車，換架唔使烏低身嚟揸嘅戰車！但係綿羊又唔夠砌，爬雞OnRoad性能又有限，街車個樣又襯唔起我一身勁裝……就喺呢個時候俾我遇到07年KawasakiVersys！</p><p>難得如此細緻
</p><p>你睇我同人打架，都要綁條紅色巾喺條頸度飄吓飄吓，架旋風號又拉晒花加晒Fairing，就知我係個對外表有要求嘅改造人！呢部Versys外形至襯我，車頭Fairing同流線而較扁嘅油缸連成一體，加埋盞分成上下高低燈嘅頭燈已經好有個性，嗰塊又的骰又可調校高低嘅擋風鏡，靚仔得嚟仲好實用。呢架街車仲難得有好多細緻位，例如頭轆沙板Fairing有埋避震檔，排氣喉就扭到喺車底中間位置，呢啲設計都好貼心。老實講，我玩咗電單車咁多年，650c.c.同級街車中，呢架外形一定係數一數二。我買車後一於DIY番個「拉打」招牌車花，喺555、古加班後生仔面前威番次！</p><p>又美麗又夠快</p><p>雖然我貪型愛靚，但都冇忘記保護地球呢個使命，呢架650c.c.街車扭盡有64匹馬力，扭力都有6.2kgm，嘰嘰、怪人都唔使旨意走得甩！而且喺香港多車嘅地方揸Versys就最啱數，高速公路開80-100km/h，喺呢個「合法」速度上下，在這個游刃有餘階段，表現極為理想。<br> 另外此車設計好適合唔太高嘅亞洲超人，坐姿舒服，慢車都唔怕，遇啱塞車，較闊嘅把手亦可以幫我靈活攝車。至於避震，後避震係單筒設計，而且設有13段回彈及7級預載調校，可因應情況改動，行平路或鏟上大斜路都OK，就算拉打2號嚟旅行我都可以載住佢遊山玩水，片轉「深淺赤石」都仲得！<br> 講到車價，$75,000呢個價位唔算特別低，不過架車個性贏晒，起碼揸出街唔會撞口撞面都係同款車。老闆！係咪可以搞分期？職業？超人囉！但係我冇固定收入喎！</p><p>2007KAWASAKIVersys規格表</p><p>引擎：四衝程水冷DOHC並列雙汽缸<br> 傳動：6前速<br> 缸徑×衝程：83.0×60.0mm<br> 壓縮比：10.6:1　<br> 總排氣量：649c.c.<br> 最大馬力：64ps/8,000rpm<br> 最大扭力：6.2kgm/6,800rpm<br> 車架：鋼管雙搖籃<br> 懸掛：（前）倒立前叉、（後）單筒避震<br> <br> 輪胎：<br> （前）120/70-ZR17MC（58W）<br> （後）160/60-ZR17MC（69W）<br> <br> 制動系統：<br> （前）300mm雙碟配雙活塞卡鉗<br> （後）220mm單碟配單活塞卡鉗<br> <br> 體積：2,125×840×1,315mm<br> 軸距：1,415mm　<br> 座高：840mm　<br> 重量：181kg</p></body></html>