<html><header><meta charset="utf-8"><title>中環在線：黃宏生獄中救創維 - 李華華</title></header><body><h1>中環在線：黃宏生獄中救創維 - 李華華</h1><p>舊年7月，因為串謀偷竊及串謀詐騙等罪名，被判監6年嘅創維數碼（751）前主席黃宏生，原來喺獄中仍然好關心盤生意，華華噚日見到《21世紀經濟報道》嘅一篇報道，內容提到原來黃宏生每個月都會寫一封信畀創維董事會，對於創維公佈07年度業績，盈利跌咗四成，黃宏生身在獄中，坐立不安，於是就用咗「羚羊的故事」，叫董事會做嘢。<br> 據報道引述黃宏生嘅信話「最善跑的羚羊也會生病的，從病症看來，創維儼如國有企業的官僚機構，一些地方人員嚴重過剩，成本失控；而在精神上似乎也失去了以往那種非贏不可的鬥志。」黃宏生講到明要求創維「瘦身自救」。<br> 華華都好佩服呢位記者可以攞到黃宏生畀董事會嘅書信，更佩服係黃宏生雖然身在獄中，但仍心繫創維嘅精神，但最佩服嘅係創維員工，因為據報道嘅記者話，黃宏生喺獄中勤奮研讀《砍掉成本》呢本書，創維員工家吓就喺書中睇吓有冇自救方法。</p></body></html>