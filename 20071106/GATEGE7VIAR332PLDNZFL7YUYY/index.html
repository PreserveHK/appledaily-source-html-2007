<html><header><meta charset="utf-8"><title>中環在線：請飲咖啡限時限地 - 李華華</title></header><body><h1>中環在線：請飲咖啡限時限地 - 李華華</h1><p>阿里巴巴噚日掛牌，一手勁賺萬三銀，華華抽唔中嘅同事恨到牙癢癢，跟住喺公司收到阿里巴巴個電郵，話請飲咖啡，諗住抽唔到都有杯咖啡補數，點知睇清楚，咖啡贈飲時間係噚日上晝10點到下晝4點，但個電郵下晝3點半先收到，華華唔敢質疑馬雲嘅誠意，可能係華華公司電郵系統問題啫。<br> 不過，要去指定嘅6間PacificCoffee先有得飲，雖然都喺旺區例如中環、尖沙嘴、旺角，但中環要去威靈頓街、旺角要上新世紀廣場。請人飲咖啡請得咁刁鑽，真係多謝夾盛惠。<br> 除咗飲咖啡，阿里巴巴下晝仲開記招見吓傳媒，晚頭喺天星碼頭搞露天Party祝捷，講開下晝嘅記招，有位洋人扮《華盛頓郵報》記者，質問馬總係咪唔容許網站有非法交易，咁咩為之非法交易？呢位洋叔叔係指賣魚翅！馬總話，佢同屋企人都唔食翅，但佢尊重中國飲食文化。所以話，有時真係唔知啲洋人點諗！</p></body></html>