<html><header><meta charset="utf-8"><title>潮機二代GRDII　一平則鳴</title></header><body><h1>潮機二代GRDII　一平則鳴</h1><p>一向備受潮人玩家愛好嘅GRDIGITAL，以出色定焦拍攝質素及輕薄機身作為賣點，加上良好相片質素及操作反應，自推出之初，好快就成為SnapShot發燒友嘅Dream機。即使有玩開單鏡反光相機嘅攝影師，亦愛上GRDIGITAL拍攝方便，最新型號GRDIGITALII今個月推出，增加更多Pro級功能，換機係時候喇！<br><br>記者：許福合<br>攝影：陳偉強<br>Model：Zoe</p><p>28mm定焦鏡</p><p>自從GRDIGITAL一炮而紅，唔少型仔型女都作為身份象徵，不過宣佈停產後，原本以為用作接替嘅GX100，功能雖然有顯著提升，不過仍然被好多GRDIGITAL用家投訴挑剔。因為GX100改用變焦鏡頭，用家一般都反映質素唔及GRDIGITAL定焦鏡好，今次見到GRDIGITALII規格，Fans都可以放心。鏡頭沿用28mm定焦鏡頭，最大光圈F2.4，換算135相機等效焦距為28mm。而配合相機主流，相片像素亦提升到1,001萬像素。</p><p>加料電子水平儀</p><p>GRDIGITALII機背使用2.7吋23萬像素LCD顯示屏，質素之高，絕對能將同級相機比下去，加上擁有160度可視角度，任何角度都睇得清楚。另一個更增攝影樂趣功能必定要提到電子水平儀，當打開水平儀後，屏幕會顯示一條長條，當相機處於水平或垂直位置時，長條就會以綠色顯示，用家亦可以選擇配合聲響提示。對於使用28mm定焦鏡頭GRDIGITALII來講，能保持畫面水平非常重要，尤其拍攝風景照更大大影響相片構圖。新機依然支援RAW格式拍攝，並能應用新增1:1四方形相片比例，拍出來相片就跟傳統6×6相機一樣，更增SnapShot樂趣。</p><p>玩家意見：未夠滑</p><p>Colin一向對GRDIGITAL系列甚有興趣，新機上手當然急不及待一試。與好多人對GRDIGITALII感覺一樣，佢都覺得外形設計仍保留GRDIGITAL特色，而機背LCD亦實在靚得令人感動。<br> 當相片傳回電腦，Colin細看過後，評語就略為失望，主要係微粒多，相片未夠滑淨，亦有輕微OutFocus情況。</p><p>潮人玩家</p><p>Profile</p><p>感光元件：1,001萬像素<br> 鏡頭：5.9mm（相等於35mm相機28mm）<br> 變焦：定焦（數碼4倍）<br> 感光度：80/100/200/400/800/1600<br> 記憶：SD/MMC（內置54MB）<br> 屏幕：2.7吋<br> 電源：專用電池<br> 體積：107×58.0×25mm<br> 重量：168g<br> 查詢：麗確攝影器材（22925111）</p></body></html>