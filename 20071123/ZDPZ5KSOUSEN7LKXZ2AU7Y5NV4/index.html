<html><header><meta charset="utf-8"><title>工行跌到5蚊唔怕入</title></header><body><h1>工行跌到5蚊唔怕入</h1><p>網友AndySmile噚日推介工商銀行（1398），建議買入價5蚊，睇長線，揸到出年年尾，目標價7蚊，唔定止蝕位。工行噚日股價走勢緊貼大市行情，上晝好哋哋，一度升2.7%，高見6蚊，但下晝市況逆轉，工行又由升轉跌，收5.76蚊，跌咗1.4%。<br> 從工行嘅圖表睇，AndySmile認為，工行喺5蚊有一定支持，呼籲投資者唔怕入，「直通車受阻，H股走勢持續向下，加上外圍市況又疲弱，出年農曆年底，工行有機會跌落5蚊。」</p><p>分行網絡夠多取勝</p><p>點解睇好工行，AndySmile話：「雖然工行喺營運同管理，無建設銀行（939）同招商銀行（3968）咁好，但佢勝在分行網絡夠多，只要管理上逐步改善，對將來前景非常有利。」<br> 佢又話：「工行有政府支持，適合一啲唔係成日睇市嘅長線投資者，可以長揸3至5年。」AndySmile亦補充：「如果工行喺3、4個月由5蚊升到7蚊嘅話，宜先行沽貨走一轉。」<br> 東方匯理衍生部董事李靄欣表示：「工行有機會年底或出年初，跌到5蚊，如果真係跌到落呢個價位，值得長線投資者吸納。」她亦提醒：「有興趣投資工行窩輪，又諗住佢會跌到5蚊，適宜等到股價貼近5蚊時，先至揀啲價低嘅窩輪。」&#13;</p><p>建行（939）<br>未來嘅滙豐銀行</p><p>網友長洲股男問復星國際（656）究竟揸唔揸得過？睇圖見到隻股一直尋底，李靄欣回應：「當時就叫復星，依家就要改名做復跌啦﹗」長洲股男亦承認自己揸咗蟹貨：「我係12蚊買番嚟㗎。人買我買，結果攪到咁。」李靄欣就建議先止蝕：「錢放係自己到好過放佢到。」<br> 所以長洲股男諗住沽復星轉戰建行（939），建議今日開市即入貨，睇1年，目標價9蚊，「建行係國有四大銀行，覺得佢會係『未來嘅滙豐銀行』，股價仲會有得再上，即使市盈率有成33倍，亦唔使驚。」</p><p>和黃（013）<br>技術分析揀強勢股</p><p>前日推介短炒馬鋼（323）嘅旺角Peter，噚日再上節目，冷靜咁話：「今日見勢色唔對，已經走咗咯，不過就無輸錢。」至於佢尋日既新推介就係逆市升嘅和黃（0013）。佢話係純粹睇技術分析，「個市跌左咁多，點都會見底，強勢股更會早啲見底。」和黃就係佢揀既強勢股，佢建議喺86.3蚊買入，目標睇88.5蚊，85蚊止蝕。Peter好有信心咁講：「和黃85蚊個位好硬淨。」<br> Anita同意Peter嘅分析話，仲介紹Peter留意啲買賣差價闊嘅和黃call輪，如果短炒，可以博啲揀明年4、5月到期嘅㖭。</p><p>南海石油（076）<br>食過翻尋味唔放棄</p><p>網友Cathy幾日前已同大家分享過南海石油（076），點知噚日創出52周新低，收報0.137元，跌咗4.9%，佢諗住石油點都仲有前景，但孫柏文話，「佢廿年前已經講話會開拓石油，到𠵱家都係進行緊。」點解仲唔放棄？原來係食過翻尋味，「周圍朋友買嘅價仲高過我，而且之前賺過錢，貪佢價錢細細地，有升有跌先有得賺。」
</p><p>李靄欣提佢：「之前賺錢時嘅市況同𠵱家已經好唔同，認為有實力可能繼續揸嘅，橫掂都未蝕入肉。」不過孫柏文就極力叫Cathy盡快賣，點知佢問好唔好轉去買中信1616（1883）。呢隻股昨日再創上市新低，收2.27蚊。被問到點解會想買呢隻股？Cathy竟然答：「人哋叫我買咪買囉！話𠵱家入得勒喎。」吓?咁都得?</p><p>今日嘉賓：<br>亨達集團研究部董事黃敏碩</p><p>想搵名家教路，請登入以下網址<br>  http://appledaily.atnext.com/jp/finance登記成功參與節目者，有機會獲贈禮品 <br> <br> 每日收市後4:30pm<br> <br> ＊以webcam參與節目者，可額外獲贈KFC$100現金券<br> <br> 歡迎Phonein28698262<br>  http://appleactionews.com/features/finance/ </p></body></html>