<html><header><meta charset="utf-8"><title>潮興側孭人人做郵差</title></header><body><h1>潮興側孭人人做郵差</h1><p>揭開日本潮誌，見6頁紙MessengerBag澎湃大晒冷，就知今夏袋款潮流係「郵差袋」天下，來季乜牌子都爭住出。我亦愛做郵差，貪佢容量大又方便。今季美國郵差袋專家TIMBUK2新款袋既可斜孭又可作背囊，夠新鮮；而日牌HeM都加入戰團；要支持本地創作又可選Dusty。咁多選擇，點都要買個看門口！<br><br>記者︰劉昱蘭　<br>攝影︰譚盈傑　<br>Model︰Avrom</p><p>TIMBUK2斜孭+背囊
</p><p>來自三藩市嘅TIMBUK2，係郵差袋專家，物料全採用最高級尼龍Ballistic製成，厚身耐用防水力強，製作穩陣四正，以結實縫製聞名。好多人都嫌側孭孭耐咗易攰，佢就有個特別賣點，背脊位特別加多背囊孭帶，嫌斜孭好攰的話可以變背囊，百變又夠細心，仲可以放埋Laptop，啱晒大學生用。
</p><p>最矚目！Gregory30周年變郵差！</p><p>潮流Outdoor牌子Gregory今年30周年！咁大喜慶日子品牌將推出13個袋款，不過日本潮誌煲得最大竟然係郵差袋，問過代理，香港唔會返行貨噃！17,460日圓（約$1,200）</p><p>日本潮流郵差PORTER夠靈活
</p><p>PORTER呢款MessengerBag條Line叫做"WildernessCycle"，顧名思義就專門為鍾意踩單車去露營嘅用家而設計，特別講求靈活，分3個Size，最細嘅Size只有一張A4紙咁上下大，夠晒小巧方便。PORTER用料梗係講究，料都分3種，袋底用高級牛皮，野外四圍擺都襟用，外面係防水尼龍，而入面就係近似帳篷纖維料。</p><p>HeM鮮色郵差
</p><p>以出產女仔手挽細袋仔出名嘅HeM，都要食正郵差熱潮。防水膠面加埋袋邊嘅粗反光面，真係設計俾BicycleMessenger踩單車時反光用，相當專業。</p><p>HEADPORTER同單車牌子玩交叉</p><p>佢個夾棉料實在得人心，輕身又摸落軟綿綿。採用勁興Dot柄款，加上個袋係同單車品牌BagjackCrossover，特別喺袋底設計咗個防水Cover，夠實用。</p><p>COMMEdes<br>GARCONS玩低調&#13;</p><p>簡單設計，張相雖Show得好清楚個牌子，但其實外邊塊斜布一放落嚟，啱啱好會冚實品牌，攞嘢嗰時先會見到個Brand，懶低調咁。袋內最主要分做3個大格，最啱啲嘢全部都大大件嘅用家。</p><p>本地郵差Dusty借AndyWarhol還魂</p><p>攞咗美國AndyWarholFoundation官方認可，Dusty攞正Licence玩PopArt。一出「蕉」肯定賣個滿堂紅，大家又可以低價拎名作返屋企。</p><p>DoubleBrother骷髏頭
</p><p>Mastermind10周年搞到成街都係骷髏頭，連帶DoubleBrother都熱賣，白骷骨配黑底色，襯衫百搭穩陣之選。</p><p>售賣點</p><p>（a）THEOVERLANDER（21171810）<br> 旺角荷李活商業中心1212及1217室<br> <br> （b）KuraChika（28346675）<br> 銅鑼灣崇光百貨3樓<br> <br> （c）紅鞋宜（31100663）<br> 旺角潮流特區B17號舖<br> <br> （d）i.t（25040025）<br> 銅鑼灣加寧街6-10號地下<br> <br> （e）Dusty（27891178）<br> 太子聯合廣場120B號舖<br> <br> （f）DoubleBrother（31124337）<br> 旺角潮流特區B25號舖</p></body></html>