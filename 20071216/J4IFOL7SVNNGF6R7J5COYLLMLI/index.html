<html><header><meta charset="utf-8"><title>金手指：靚女銀行家跳舞 - 孫柏文</title></header><body><h1>金手指：靚女銀行家跳舞 - 孫柏文</h1><p>呢幾日，孫柏文深思熟慮，反覆又反覆咁諗一個纏繞我好耐嘅問題。由大學啱啱畢業回流特區嘅時代，到我去股票行做分析員，直至今時今日喺《蘋果日報》寫《金手指》，呢個問題其實已纏繞咗我十年有多。<br> 個問題就係，點解啲港女喺舞池上跳舞嘅時候，雙手同手臂都要學似啲喺海灘或泳池，遇溺嘅人咁，非常隨機同瘋狂地擺動。特區嘅金融業係咪發達？係。係咪吸引咗好多靚女做嗰行？係。不過呢啲投資銀行中嘅靚女，只要踏上舞池，就會令好多「搞乜呀？佢哋喺度做緊乜呀？唔好同我講佢哋喺度跳舞呀？」嘅問題爆發出嚟。<br> 我喺花旗國讀書時，見到啲黑、白、拉丁女同學跳舞，佢哋都會盡量凸顯佢哋嘅身軀。根據我啲讀人類學嘅同學話，人類自古至今，跳舞係用嚟凸顯自己嘅繁殖能力，嚟吸引異性。即係好多時，跳舞盡量希望可令男性覺得佢哋「有前有後」。不過，港女就唔同。</p><p>金融女將請參考</p><p>可能佢哋一路以嚟嘅歷史任務，就係要推翻呢啲本能性嘅大自然規律。要證明人定勝天，手臂隨機地瘋狂擺動，都可以凸顯繁殖力，吸引異性。<br> 其實，大家睇吓我哋啲「偶像派」女歌手，個個着衫着到好似未發育咁。雖然已經廿幾歲，不過仲要扮係初中生。着埋啲黑白間條「漢堡神偷」嘅服飾。可能就係佢哋，令港女覺得手臂隨機瘋狂擺動「好靚」。<br> 孫柏文今日同大家分享呢個見解，係因為我感覺到喺呢個最黑暗嘅一刻，可能有一線曙光。原來特區有個三女唱歌組合叫做Freeze。雖然都整過容，有如外國女明星話齋，有部大貨車迎頭相撞，心口未必有知覺。不過，喺佢哋最新嘅MTV音樂影片「金睛火眼」，就可以見到佢哋有心放棄嗰種手臂隨機擺動嘅跳舞方法。<br> 希望所有金融業女從業員，喺你哋下次跳舞之前，睇睇以下短片，先至再跳。唔係叫你學，只係希望你會參考吓。<br>  http://www.youtube.com/watch?v=-SFq4mDRQf0 <br> <br> 金手指網誌：<br>  http://phatdat.blogspot.com </p></body></html>