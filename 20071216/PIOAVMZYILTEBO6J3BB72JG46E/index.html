<html><header><meta charset="utf-8"><title>賭blog日記：唔好同運氣作對 - 牽牛</title></header><body><h1>賭blog日記：唔好同運氣作對 - 牽牛</h1><p>17/12/07.....<br>天晴</p><p>最新動態<br> 賭波要講賭運，球隊要識贏波，都要講隊運；英超近期最有隊運嘅，當然係紐卡素；紐記連續兩場90+入波奠勝，上周六我睇住佢哋對富咸，基本上進攻同季初比冇大改善，一味靠湧靠撞，具威脅埋門已經唔多，中場畢特手球，唔輸12碼亦都偷笑，點知補時又得到球證皇恩浩蕩，整定祖爾巴頓做英雄。<br> 睇睇紐卡素聖誕快車期賽程真係有利，先主場對打比郡，然後作客韋根，就算29號作客車路士預咗跌3分，大儍都有把握攞6分；捧唔捧紐卡素我仲未知，不過奉勸大家，唔好同運氣作對，暫時唔捧紐卡素，都唔好買佢對家住。<br> 上周同蘋果波神交流賭波心得，我就話德甲踢埋今周就歇冬，可以優先考慮主隊；果然今周主隊好生性，7場波主隊贏5場和2場（未計周日戰果），甚至德甲「衰鬥衰」對碰，哈化柏林主場都守得和拜仁慕尼黑；下周就係西甲、意甲同法甲歇冬前最後一周聯賽，信路就揀主隊先。<br>  http://hk.myblog.yahoo.com/footballexperts/ <br> 逢周一至五見報<br> <br> 牽牛<br> 股市大旺，英超盛世，大家齊來贏多啲！</p></body></html>