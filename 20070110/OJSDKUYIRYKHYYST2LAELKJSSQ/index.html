<html><header><meta charset="utf-8"><title>連串惡行激嬲摩連奴<br>求驗客手記：狄亞拉遭重罰唔見90萬</title></header><body><h1>連串惡行激嬲摩連奴<br>求驗客手記：狄亞拉遭重罰唔見90萬</h1><p>摩連奴發火，肯定非同小可！被譽為「新馬基列尼」嘅車路士中場狄亞拉因兩周內三度違反會規，被重罰6萬鎊（約91萬港元）；同時，車仔續受四方八面「襲擊」，拜仁主席漢尼斯勁彈車仔領隊摩連奴，根本唔曉點用舒夫真高同波歷克，嘥晒！</p><p>漢尼斯彈摩連奴唔掂</p><p>年僅21歲嘅狄亞拉真係唔識死，喺上周六足總盃鬥馬爾斯菲嘅比賽，佢知道首次獲得正選，應該好開心至係，點知特登遲到40分鐘作無聲抗議，抗議啲咩？之唔係佢想被借去法甲球會巴黎聖日耳門不獲批准囉！而佢更係一不做二不休，扮大牌無故缺席周一操練，連串惡行終於激嬲咗摩連奴，後者金口一開，重罰佢6周周薪，承惠6萬鎊！<br> 車路士近期戰績欠佳，摩帥首當其衝，遠在德國嘅漢尼斯就話佢根本用唔掂「小凱薩」波歷克同「軍刀」舒夫真高，更衣室內氣氛異常沉重！摩帥就回應所有人都要為近期戰績負責！<br> 另外，車仔喺足總盃第4圈嘅對手諾定咸森林，都不忘抽抽水。森林守將巴尼特話：「我喺PS2同車仔較量過後，已經懂得對付佢哋嘅秘訣！」理由極度荒謬，但呢班友咁大口氣，相信車仔到時都有排受呀！</p><p>「狄亞拉以為自己係邊個？𠵱家車仔風頭火勢，摩連奴連帥位都唔知保唔保到，一吓唔覺意，摩帥隨時話賣就賣，到時佢喊都無謂囉！」</p></body></html>