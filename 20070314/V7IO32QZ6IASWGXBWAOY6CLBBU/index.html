<html><header><meta charset="utf-8"><title>轆-Book：Audi投資3億力拼法拉利<br>R8未到港已賣清</title></header><body><h1>轆-Book：Audi投資3億力拼法拉利<br>R8未到港已賣清</h1><p>保時捷溫文；法拉利不羈；林寶堅尼豪邁。呢三部SuperCar的確好型，不過小記都無買，唔買嘅原因主要係覺得唔多襯我，並唔係如老編所講嘅「莫財」！等了又等，終於收到風有部襯得起我、充滿霸氣，亦係Audi第一部超級跑車嘅AudiR8來港！小記二話不說即刻打畀Audi嘅Amy姐安排試車，點知佢居然潑我冷水……<br><br>記者：周達之　<br>攝影：林栢鈞　<br>模特兒：Joey</p><p>唔係得個樣</p><p>Amy話：「之達，我知呢部充滿霸氣嘅R8的確好適合咁有霸氣嘅你嚟揸，不過真係Sorry，今次記招只可以影相，無安排試車喎！」吓？唔係啩！等我仲Plan好晒行程，諗住車埋我昅咗好耐嘅靚女ModelJoey劈番轉，盡顯我雄風㖭！<br> 唉……無得試車的確好Down，不過可以率先一睹R8嘅真身，其實已令我流晒口水！先講外形，R8表面上係以美感為先嘅概念車，但其實每個細節都是實用主義，例如鬼面罩及兩側的送風口，唔係淨係為增添霸氣，事實上必需有咁大嘅送風口嚟輔助冷卻，車身兩側型到爆嘅入氣同車尾嘅排氣槽亦係同樣道理，至於四條令人震懾嘅死氣喉就更加係8氣缸引擎嘅必需品，流線無尾嘅整體造型絕對係減低風阻系數必要一環！<br> 設計概念更誇張邊個唔識？而R8型得嚟每個細節都有實質數據證明其實用性，否則得個樣但跑得慢、行行吓仲水滾要打開尾蓋嚟唞唞，咁就真係攞命！</p><p>奧廸的野望</p><p>在AudiR8正式推出前，一直盛傳將採用林寶Gallardo嘅5.0V10引擎，相比起現時採用嘅4.2V8FSI，Fans難免有點失望，不過都係嗰句，R8係一部兼顧實際嘅藝術品，採用5.0V10除咗令售價提高、市場縮窄外，亦難免會同自家嘅林寶打對台。藝術家都要開飯，Audi已經投資咗近2,800萬歐元喺R8身上（約2億8千萬港元），無理由做啲高風險嘅事啩？之但係他日會否推出V10版本，仍是未知之數。<br> 雖然無得試車，但睇番規格表，採用中置引擎設計及Quattro恒式四驅系統嘅R8，車身重量比例係44:56，加上重心低，要高速片彎絕無難度；引擎嘅亁油底設計，令高速轉動時亦可得到穩定嘅偈油供應，而FSI技術更能提高馬力及扭力輸出，要瞬間獲得澎湃輸出，R8亦一定可以畀到你！</p><p>跑格內櫳令人心動</p><p>車廂內櫳亦係跑格得嚟夠實際，起碼唔會夾硬用個令司機活動有困難嘅桶Seat，而改用更舒適嘅真皮座椅，顧及實際跑街需要。最欣賞嘅係佢採用貴氣鋁質內飾，同R8嘅科幻造型襯到無倫，不過諗真啲亦係別無他選，試幻想一下用桃木嚟襯嘅話係幾咁令人嘔心！<br> 要令架車跑得更快，最簡單直接嘅方法係偷輕重量，Audi已經選擇以輕量化車體而聞名嘅Neckarsulm為生產中心，外殼更採用鋁及鎂合金嚟製作，大大減輕車身重量，不過車廂設備就唔會盲目減省，音響及汽車導航亦一應俱全，由始至終貫徹實際主義。</p><p>話你知：源自最強設計理念
</p><p>喜歡Audi，係因為佢有實力。Audi打從80年代開始已經喺越野賽車場上鋒芒畢露。由Ur-quattro至A4DTM都幫Audi贏到唔少賽事。而R8的原型車更於2000至2002、2004及2005年5屆勇奪法國LeMans24小時耐力賽冠軍，當中兩次更囊括賽事的頭三名，2005年嗰屆Audi光輝四射嘅一刻小記仍然記憶猶新。<br> R8嘅概念車－－LeMansquattro誕生3年後，正式量產的R8終於面世。而R8的「R」係代表Racing，而「8」則代表與Audi旗艦型號A8地位並駕齊驅。毫無疑問，R8是衝着Porsche911及AstonMartinV8Vantage而來，至於佢嘅威脅性有幾大？只要話畀你知今年到港嘅18架限額已被全數訂購，相信大家已經心裏有數。</p><p>AudiR8規格</p><p>引擎：4.163c.c.V8FSI自然吸氣<br> 馬力：420bhp/7,800rpm<br> 扭力：43.85kgm/5,500rpm<br> 傳動：R-Tronic/6前速手動波<br> 懸掛：前後雙搖臂<br> 極速：301km/h<br> 0-100km/h加速：4.6秒<br> 尺寸：4,431×1,904×1,252mm<br> 車重：1,560kg<br> 查詢：合廸汽車（25281862）</p></body></html>