<html><header><meta charset="utf-8"><title>轆Book：記者鬥嘴之五<br>變色換樣化身　黑俠富豪</title></header><body><h1>轆Book：記者鬥嘴之五<br>變色換樣化身　黑俠富豪</h1><p>近年好多歐洲車大玩越野四驅，而屬富豪（Volvo）V8旗艦級嘅XC904.4V8Sport亦新近到港，雖非歐洲開賣時嘅火紅車身，但換上平實穩重嘅全黑上陣，日間上班代步一啲都唔高調招搖；夜晚出街卻更添懾人威武，簡直就如平民OL化身正義黑俠一樣，活在斯文與狂野之間！<br><br>記者：黎頌詩、徐影龍　攝影：陳偉強、譚盈傑<br>模特兒：WinnieLam</p><p>黑色車身搭強悍V8引擎，令駕駛者猶如化身黑俠出動，熱血度瞬間飆升！</p><p>我細粒，但我愛大車！</p><p>開宗明義，XC90嘅Sport版係為家庭味甚濃嘅四驅SUV增添運動味。新加前後大型金屬防撞保護底板及全車包圍，襯番黑色車身，加埋雙出式包銀色嘅尾喉，型格咗唔少。我認，女人係貪靚嘅，所以打開車門，一見車咗白邊嘅黑皮椅，當堂忍唔住要嘩嘩聲，皆因同車身風格襯到絕之餘，仲甚有賽車手戰衣味道！<br> 最愛波棍旁加嘅金屬圓孔裝飾，相當搶鏡！細細粒嘅我偏愛高身車，改配19吋鋁合金軨嘅Sport版正啱晒小女子心水。加強兩側支撐嘅座椅保護性同舒適均提升，即使唔攀山涉水，淨係擺出嚟有型、揸起嚟舒服，已值回票價。</p><p>我麻甩，但我愛跑味！</p><p>唔好同我講越野四驅有幾好力，如我般一介莽夫，的確好膚淺地先愛上XC90Sport嘅威猛跑格；全車包圍由舊版全黑變成銀色，襯落車身已夠惡，加埋大咗嘅19"軨，車身又高一截，真係差啲「車惡過人」。<br> 實戰測試，一坐上車已被Sport版獨有白邊黑椅、藍光錶板所感染，不其然戰神上身；揸落發覺運動化懸掛系統令劈彎更靈活；認真踩油，4,414c.c.V8引擎絕非講笑，315匹馬力配搭Turbo瞬間爆炸力，令我快收快放一樣咁自如，難怪成為Volvo最強Engine！可惜Geartronic6前速波箱在港難以發揮，若他日有機到外國實試，相信感受會更爽。</p><p>VolvoXC904.4V8Sport</p><p>引擎：4,414c.c.V8DOHC<br> 馬力：315hp/5,850rpm<br> 扭力：440Nm/3,900rpm<br> 傳動：6前速Geartronic半自動波，恒式四驅<br> 車輛提供：VolvoCarsHK（29273388）<br> 售價：$698,000</p></body></html>