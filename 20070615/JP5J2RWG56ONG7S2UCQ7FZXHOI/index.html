<html><header><meta charset="utf-8"><title>中環在線：黑石推介會故作神秘 - 李華華</title></header><body><h1>中環在線：黑石推介會故作神秘 - 李華華</h1><p>獲中國國家外滙投資公司入股嘅花旗私募基金Blackstone（黑石），噚日喺香港搞咗場投資者推介會。公司上市前搞推介會一啲都唔新奇，但可能佢哋覺得上市係一件好機密嘅事，喺酒店水牌上面個名，居然唔係寫Blackstone推介會，而係好無厘頭咁，寫「Puma」推介會！<br> 個水牌唔單止搞到華華一頭霧水，仲玩埋啲投資者㖭！華華就見到有好多投資者，要問幾轉先入到會場，真係唔明佢哋點解要咁機密，仲神秘過賣核武！間酒店嘅員工仲得人驚，叫已經全程一碌木咁企喺度嘅華華，「唔好搞咁多嘢」，當正華華係長毛咁看待！</p><p>百密一疏</p><p>不過，正所謂百密一疏，佢哋用假名做推介會，又叫記者唔好搞嘢，結果咪一樣有記者入咗去，食埋飯之餘，仲攞咗幾本初步招股文件㖭！<br> 唔通呢啲就係國際級上市推介會應有嘅水平？今次真係學到嘢嘞。<br> LiWaWa@AppleDaily.com</p></body></html>