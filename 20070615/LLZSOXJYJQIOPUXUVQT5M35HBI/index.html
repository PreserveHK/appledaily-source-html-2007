<html><header><meta charset="utf-8"><title>中環在線：內地禁農民燒禾稈草 - 李華華</title></header><body><h1>中環在線：內地禁農民燒禾稈草 - 李華華</h1><p>香港好多人鍾意返大陸旅行，有啲會揀坐車，若然途中遠遠望見山邊或田間出晒煙，咪以為火燭，皆因只要問吓司機或者旁邊嘅人，就會知原來係啲農民將禾稈草燒成灰做肥料，但好多時真係會變成山火或者燒着旁邊嘅樹木。<br> 溫總呢頭話對能源消耗㩒極唔低，但係啲糧食就攞去做乙醇嘅情況感到憂慮，嗰頭農業部就好識做，噚晚即刻出份緊急通知，禁止農民再燒禾稈草。<br> 農業部話，5月之後，各地進入麥收時節，一啲地區特別係北京，再次出現大面積燒禾稈草現象，嚴重污染北京空氣，引起中央官老爺高度重視，批示要加強管理同引導，所以，佢哋點都要做番啲嘢。<br> 北京、天津、河北、河南、陝西、山東、安徽、江蘇、四川等農業生產地區、農機部門要教育同幫助農民變廢為寶，將禾稈草收集埋綜合利用，做有機肥又好，用嚟培育食用菌又好，甚至交去乙醇廠做原料都好，總之唔好燒。華華覺得，呢件係一舉數得嘅事，早就應該推行啦。<br> LiWaWa@AppleDaily.com</p></body></html>