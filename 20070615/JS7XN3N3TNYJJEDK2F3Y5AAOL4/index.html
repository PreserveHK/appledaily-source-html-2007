<html><header><meta charset="utf-8"><title>食知味：<br>食完跳跳完食　舞走肥肉</title></header><body><h1>食知味：<br>食完跳跳完食　舞走肥肉</h1><p>同姊妹傾偈，發覺原來好多人暗地裏習舞，貪其形態優美又可以減肥。我都想學，可惜從未的起過心肝，諗起收工後一袋二袋趕上堂就嫌煩。養肥千日，衰在懶字，我最想跳舞班有Delivery，唔使舟車勞頓都有人陪你跳。咁啱最近有新開舞池主題餐廳，食件蝦出去扭兩扭，卡路里即刻Fing走。一於繼續食、又跳、再食過、再跳過……減肥，聽落真係易。<br><br>記者：劉嘉蕙　攝影：楊錦文<br>Model：Mandy、Isis（TheGroup）</p><p>先計減幾多</p><p>跳舞減肥要有部署，最好計過度過，食幾多跳番幾多，唔怕Under又唔會Over，咁就最健康。我哋搵咗營養師建議以下幾款菜約有幾多卡路里，再計吓平均跳幾耐舞先Fing得走!如一個人體重有70公斤，每跳1小時舞可消耗約8卡路里。如跳舞30分鐘，可消耗70×8×0.5，即約280卡路里。<br> <br> 資料提供：註冊營養師黃俊榮</p><p>邊食邊跳舞</p><p>新場megaBOX食肆來勢洶洶，其中做粵菜嘅百樂門，以巨型舞池先聲奪人。伸縮舞池面積有2,000呎，最多可容納100人，背後有LED螢幕放送強勁視聽效果，每晚七點半後有樂隊演奏懷舊曲目，按客人需要又可以玩勁歌熱舞。食食吓飯技癢，即可閃身飛入舞池。</p><p>翡翠伴明珠</p><p>以中蝦打成大大粒蝦膠，再用蟹子鋪面，食落外面脆卜卜，內裏結實有蝦味，口感十足，加上賣相精緻，睇見已經流晒口水。$98</p><p>芙蓉海膽</p><p>海膽炒蛋白，蛋白滑而海膽鮮濃。不過營養師提醒，海膽其實係高脂食品，唔好忘形係咁不停食。$98</p><p>百樂門（27988332）<br> 地址：九龍灣megaBOX14樓1號舖<br> 營業時間：11am-12mn</p><p>邊食邊學舞</p><p>巨型舞池吸引技癢人士，冇信心喺人前表演舞姿嘅話，可以先上堂補補底。CultureGalleryClub集畫廊及餐廳於一身，經常搞文化活動及私人派對，店內場景熟口熟面，係不少電影同MV嘅取景熱點。食晚餐最好先訂位。<br> 小店開設的阿根廷探戈班有口碑，長開長有捧場客，導師Kamong話：「阿根廷探戈同BallroomTango有分別，前者哀怨纏綿，原為思念之舞；BallroomTango屬變奏版，表演性較強。」7月再開班，分初學同進階班，$600/4堂，名額有限，報名趁早。</p><p>他們於7月結婚，諗住喺婚宴中帶頭跳第一支舞，所以特登嚟學阿根廷探戈，學咗兩堂掌握咗基本步法，決心搵私人導師再惡補。Lisa話難得二人一齊學舞，有共同目標都幾浪漫。</p><p>香草醬沙樂美腸扁意粉</p><p>意粉有咬勁，Pesto醬加切條沙樂美腸，味濃但不覺膩。不過營養師提醒，腸類卡路里好高，適可而止呀！$128</p><p>意式煙鴨胸沙律</p><p>沙律整得極有心機，鴨胸入口超嫩，混入番茄亁、士多啤梨及各式沙律菜，清淡得嚟香味濃郁，做晚餐亦唔怕太寡。$108</p><p>CultureClubGallery　（21277936）<br> 地址：中環伊利近街15號地下<br> 營業時間：星期一至四3pm-10pm、星期五及六3pm-12:30am<br> 網址： http://www.cultureclub.com.hk/ </p></body></html>