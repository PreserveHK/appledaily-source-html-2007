<html><header><meta charset="utf-8"><title>轆Book　男女鬥嘴之四：<br>全球最貴混能豪房<br>雨中坐車　舒服到想瞓</title></header><body><h1>轆Book　男女鬥嘴之四：<br>全球最貴混能豪房<br>雨中坐車　舒服到想瞓</h1><p>那些引擎容積較大車種，往往被評為廢氣元兇，而新抵港的LexusLS600hL則來個大平反，其混能系統雖配5.0V8引擎，但廢氣排放量及耗油量就創下新低，而且有高達445匹的馬力輸出，直逼6.0公升級車款！車內配備勁豪，按摩椅、DVD高級影音套裝、坐一陣已經想瞓嘅大班椅等，車價賣160萬絕對係全球最貴混能房車！不過環保唔係講「現眼報」，肯花多啲錢為大家下一代着想，有咁嘅心態同概念先係可貴！<br><br>記者：鄭達基、黎頌詩<br>攝影：何家亮<br>模特兒：Christy、Paul（PureModels）</p><p>C記　我鍾意坐！<br>賣相平實：</p><p>初次接觸呢架LS600hL，外觀上無疑一貫固有印象，成熟穩重，驚喜欠奉。之不過Lexus定位一向平實但講究細緻的設計，賣相太花巧反而同全車超豪配備格格不入。對細細粒的女仔而言，這類巨型房車實屬龐然大物，雖然線條流麗，沒笨重感，只是由女仔駕駛的話，有點像穿了過大Size的鞋般，都係做番乘客算。<br> </p><p>歎到唔想做：</p><p>靚車當前，急不及待要了解一下車廂設備有幾豪，第一樣最想試，就係將座位變成按摩椅，一按掣，座椅拉直變成半躺狀態，鍊住骨再播番套DVD欣賞吓。有幾歎？簡直希望家陣唔係做緊嘢，可以瞓番陣！
</p><p>貪佢夠靜：</p><p>高科技對操控車輛能力嘅提升，實在充滿期待；一按掣，整部車即處於Ready狀態，隨手入波起動，錶板即時清楚顯示車輛嘅動力來源，有電定用油一望就知。在電力驅動狀態下，大雨中駕駛格外寧靜，即使加速時自動轉換引擎動力，亦只聽到極輕微的聲響，論操作和舒適度實屬滿分之作。</p><p>丹尼　我鍾意揸！<br>改變不多：</p><p>LS600hL講特別將胎軨換成更大的19吋7幅式設計，甚至廠徽跟型號名稱也加入寓意環保的藍色作襯底，這些改變不算太多，既然要凸顯它的環保形象，為何不「加多兩錢肉緊」，在外觀上進行較大幅度的變臉手術呢？</p><p>車廂藝術感：</p><p>人手車廂給我感覺跟LS460L一樣咁豪，除後排車頂冷氣送風、用作控制冷氣系統的紅外線體溫感應器、DVD連MarkLevinson高級影音系統、後排左邊一張附氣壓式按摩連Ottoman電控腿墊的「大班椅」等豪華配備外，也可以在這部LS600hL身上找得到外，不少裝飾也以真木和人手縫製真皮作鑲嵌，貴氣得嚟更帶點藝術感。
</p><p>慳油又環保：</p><p>最令我欣賞是低耗油但馬力強勁LexusHybridDrive混能系統，新車用的是全新研發的5.0公升V8引擎，再附以交流電馬達所組成，合共可輸出445匹馬力，性能表現毋庸置疑，而耗油量亦只為10.8km/L，以現時$13.48油價計算，平均每公里油費僅$1.25而已，慳油得嚟又環保。</p><p>LexusLS600hL4座位長陣版規格</p><p>引擎：4,969c.c.V8DOHC<br> 馬力：394ps/6,400rpm<br> 扭力：520Nm/4,000rpm<br> 傳動：CVT無段變速自動波，四輪驅動<br> 平均耗油：10.8km/L<br> <br> 交流電馬達<br> 馬力：224ps/6,400-10,752rpm<br> 扭力：300Nm/0-4,352rpm<br> 售價：$1,600,000<br> <br> 車輛提供：皇冠汽車（25119430）</p></body></html>