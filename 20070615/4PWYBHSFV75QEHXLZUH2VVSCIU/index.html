<html><header><meta charset="utf-8"><title>數碼達人：MP3．PMP．DC轉轉轉<br>功能玩變臉</title></header><body><h1>數碼達人：MP3．PMP．DC轉轉轉<br>功能玩變臉</h1><p>影相、睇戲、聽歌！唔知幾時開始變成數碼娛樂「開門3大事」；韓國SAMSUNG日前就發佈咗6款新DC，其中i7可謂旗下最強武器，22.2mm機身配3"巨大扭芒，一轉變MP3、二轉PMP、三轉DC，分唇「扭」盡六壬，最盞鬼係仲內置450MB大容量，再插埋SD都係$2,990，韓國仔價錢幾時追國產機咁貼㗎？<br>記者：陳國輝<br>攝影：伍慶泉</p><p>內置450MB聽睇影</p><p>講扭芒呢瓣功能，唔使替SAMSUNG擔心，事關早幾年前旗下手機產品已採用緊，今次移植落i7身上，驚喜甚大；手機扭芒頂多只係玩吓款，方便以唔同角度影相；至於i7一扭就係3項功能：可變MusicPlayer、PMP及DC。<br> 你問區區3"芒能否滿足晒所有願望？我睇未必！幸好i7支援PAL及NTSC兩種影像輸出制式，你嫌個芒太細，返到屋企不妨直駁TV輸出，影片解像度最高可達800×592，用電視睇亦唔會起格，DC本身仲內置450MB容量，但要兼顧3瓣就未必夠用，最好插多張4GBSD/MMC卡啦！</p><p>人臉對焦快3"芒任篤</p><p>i7擺明走潮機路線，不單止外形，還有近排Hit到飛起嘅人臉對焦！講速度算唔錯，對焦時間僅2秒左右，但如果配合光學變焦打孖一齊用，效果反而冇咁理想，因為ZoomIn或ZoomOut時會有拖慢情況，倒不如學裕美話齋，拎去影旅行或靜態相咁仲Fit，包保唔會甩拖。即使功能繁多，但i7全程採用TouchScreen操作，如點歌、FastForward，甚至跟機附送嘅世界旅遊指南，用一隻手指已經操控晒。</p><p>裕美</p><p>拍旅遊特輯響朵嘅中日混血兒裕美發佈會當日都有捧場，佢仲話帶住i7旅行Snapshot好啱，閒時又可聽歌睇戲！</p><p>Profile</p><p>CCD：720萬像素<br> 數碼變焦：5×（靜態）/12×（動態）<br> 屏幕：3"輕觸式<br> 快門：1-1/2000秒<br> ISO：80-1600感光值<br> 內置記憶：約450MB<br> 存儲媒介：MMCPlus/SD/SDHC<br> 體積：100.5×60.4×22.2mm<br> 重量：186g<br> Samsung（36984698）</p><p>黑魂DC大晒冷<br><br>NV11半專業玩手動</p><p>屬SAMSUNG旗下半專業系列，可選擇光圈及對焦手動操作，加埋懷舊造型，頗獲潮人歡心。<br> <br> Profile1,010萬有效像素、2.7"芒、手動/自動對焦、5×光學變焦、SDHC/MMC/SD記憶卡</p><p>L77影遠景最耍家</p><p>咪睇佢機身輕盈重量僅135g，其實佢係一支重炮。點解？原來L77具備7倍光學變焦，影遠景最拿手。<br> <br> Profile710萬有效像素、2.5"芒、7×光學變焦、ISO1,600、TTL自動對焦、6種白平衡</p><p>L73/L74W操作搞花臣</p><p>L73配備獨有SmartTouch設計，當玩家影完相，可利用LCD兩側嘅輕觸式按鍵，處理放大、縮小或移動相片；L74W就完全玩TouchScreen，屏幕更Wide達3"，仲有超廣角效果。<br> <br> Profile（左）L73：SmartTouch、720萬有效像素、3×光學變焦、2.5"芒、TTL自動對焦，（右）L74W：720萬有效像素、28mm超廣角、3"輕觸式屏幕、5cm微距、內存450MB</p></body></html>