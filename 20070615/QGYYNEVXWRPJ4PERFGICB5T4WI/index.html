<html><header><meta charset="utf-8"><title>中環在線：中國水務先係MSCI新貴 - 李華華</title></header><body><h1>中環在線：中國水務先係MSCI新貴 - 李華華</h1><p>金榜題名梗係值得高興，但如果俾人馮京作馬涼，唔㷫就假嘞！好似中國水務咁，明明有份俾大摩納入MSCI香港小型股指數，但係報界寫足成個月，都係將呢隻「新貴」當成中國水業，而且勁煲中國水業有concept，仲話要低位吸納咁話。<br> 真命天子中國水務都算EQ高，忍足成個月，噚日先出聲明澄清，係咁意都列到六張報紙嘅錯誤報道……之不過，華華有個疑問，查實唔係話驚自己個股價冇俾人炒起而蝕底，中國水務主席段傳良同班管理層，仲有公關公司，第一次見到有人寫錯就應該出聲啦，就算唔為自己，都保障吓小股東利益嘛，唔通連佢哋都搞錯，以為人哋先係真命天子？<br> LiWaWa@AppleDaily.com&#13;</p></body></html>