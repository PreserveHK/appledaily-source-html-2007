<html><header><meta charset="utf-8"><title>爆紅土炮圖文書　夫婦善哉</title></header><body><h1>爆紅土炮圖文書　夫婦善哉</h1><p>夫婦善哉，大阪名物也。表面上是兩粒紅豆沙湯圓，骨子裏說的是夫婦相處之道。<br>港日夫婦善哉，香港紅Blog也。表面上是港男日女甜蜜生活故事，內裏頁頁暢談文化差異，建Blog不足1年，累積點擊率破20萬，修成正果最近出書。此中深意，不是半途出家插畫家如何跑贏大市，而是講吓倒垃圾、爭睇電視類平凡小幸福，暗地裏仍有人愛。真箇善哉，善哉。　　<br><br>記者：劉嘉蕙　<br>攝影：陳盛臣&#13;</p><p>五星級御宅族</p><p>《港日夫婦善哉》作者沙沙奇，自稱中年御宅族電車男，90年代在美國矽谷做IT人，因為無法投入美國生活，返香港做大學講師，01年結識沙沙奇太，翌年結婚。單看其簡歷，去過矽谷、娶個日本老婆，仲見過村上春樹兩次，大概是不少御宅族心目中五星級人生。<br> 沙沙奇畫自己很粗獷，真人比較斯文，能夠贏得大阪姑娘芳心，不惜遠走他鄉嫁做香港新娘，沙沙奇話，唔好睇少香港人，「香港有哈日族，日本都有哈港族，我太太好鍾意睇港產片，讀書時已來SOGO做暑期工，我們在網上相識，我向她請教日本文化，她問番我香港嘢，直至一次她來港學中國茶，我們第一次見面，因此撻着。」沙沙奇說，娶了個日本老婆，身邊朋友常八卦港日婚姻生活，曾出過一本圖文書的他，索性摘取生活點滴畫成Blog，解構港男日女。據沙沙奇太講，港男會幫女朋友攞袋、落雨擔遮，比日男Gentleman好多！所以港男都有優勢㗎！&#13;</p><p>打嗝嚴重過放屁
</p><p>沙沙奇說，香港人號稱崇日、以為去餐廳點對壽司、去東京知地點Shopping就叫識日，落到居家生活、日常相處，小如打嗝大如育兒，仍要慢慢磨合。譬方說，沙沙奇的家客廳鋪了Tatami，日本Feel背後，需要一個整潔的PatPat去維持，「我在美國念大學，慣了四圍坐，返到香港有時會坐樓梯，整污糟條褲，返屋企會俾老婆鬧。他們的大原則是，要坐地下，就要自覺保持足部及褲管亁淨。」在香港，隨街見人包雲吞、食飽打個嗝，沙沙奇太直言覺得不可思議，「我們不會在人前擤鼻涕，一定會躲到廁所，飯後打嗝也會被視作無禮貌，嚴重過放屁。」
</p><p>女人天下
</p><p>注重自己尊重他人，沙沙奇覺得合理，不過面對去年出生的沙沙奇Mini，偶爾亦出現分歧，令沙沙奇體驗日本人「重包裝」文化，「中國人湊小朋友求其飛個髮，但日本人連小朋友都要襯好衫才出門，有時覺得幾唔實際。」<br> 不過仔係女人湊，梗係女人話事。至於家中裝修，雖則男人負責埋單，沙沙奇也盡量遵從老婆意願，「日本人重視室內間隔，和室要有和室樣子，所以屋企雖然只有6百零呎，中間還是放了一道屏分隔客飯廳。他們也注重和室擺設，會闢開一角專放裝飾品，但香港地方細，很難做到。」要將日本居住文化塞進香港斗室，亦讓沙沙奇發現香港人活得很齷齪。&#13;</p><p>雞同鴨講是趣味</p><p>上星期港聞，本港離婚數字25年升8倍！關係守不長久，全世界賴東賴西，賴埋女人來自金星男人來自火星都仲得！回頭看沙沙奇這一對，雞同鴨講，依然恩恩愛愛。沙沙奇說，不同，不應該是障礙，「正因文化差異，大家本來就承認了彼此的不同，更懂領會當中趣味，同一件事，講吓你點睇我點睇，Blog的題材都是這樣來。」<br> 沙沙奇說，認識這個日本老婆，令他的乖乖人生開了竅，明白世事不只得一種方法，「我小時候讀名校，過填鴨式生活，大學念IT，在矽谷工作，以為這就叫理想人生，認識她，才知人生原來還可做別的事。她讀電影、在日本上班上到一半，忽然跑來香港學泡中國茶！」她的自由，讓他重新檢視自己人生，決定拋下高薪厚職，半途出家做插畫，才有了今天的圖文書。那香港文化有令沙沙奇太改變嗎？「……沒有。」「可以照顧丈夫和兒子就是我最想做的事，在香港或日本其實都沒關係。」沙沙奇太笑說。哇，真係幸福女人呀。&#13;</p><p>甜足一世紀
</p><p>「夫婦善哉」創於1883年，是大阪法善寺百年老店，以賣紅豆沙湯圓起家，始創人深信食物能促進夫婦感情，故將一人湯圓份量盛作兩碗，男左女右，讓夫婦二人分甘同味。故事傳出後，作家織田作之助為此撰寫小說，後來更拍成電影，結果，小店大紅，全球善男信女爭相試食愛的紅豆沙湯圓。時至今日，夫婦善哉經已易手，但為保留傳統，店主堅持只此一家絕無分號，小店基本上已演變成一間姻緣廟。觀圖，上方黑黑一團是鹹海帶，先甜後鹹平衡調味，簡單一味湯圓仍帶出日本飲食之道。</p><p>《港日夫婦善哉》$55<br>（青春文化出版，各大書局有售）&#13;</p><p>近年圖文書大熱，不過土炮作品跑出沒幾本。一版一故事，沙沙奇講師背景，資訊性豐富，每章節都有Footnote，又詳列幾條Link方便讀者延伸閱讀，可說為土炮圖文書爭口氣。</p><p>吃N頓日本的飯</p><p>圖畫都把生活展示出來。做日本女婿並非晚晚食壽司，沙沙奇說平日食日式家常薯仔牛肉，比較麻煩是日本人唔興飲老火湯，要翻黐阿媽靚湯。</p><p>結一場日本的婚
</p><p>搞婚禮，一中一日兩邊擺酒少不免，婚紗照影中西日三款。沙沙奇說日式婚禮好像開記招，新人好似公仔般站最前，早上行禮下午食飯，日本婚禮對場地佈置講究，埋單當然好重皮。02年結婚的沙沙奇亦有將婚禮畫在書中。</p><p>Blog： http://hk.myblog.yahoo.com/fu-fu </p><p>延伸閱讀　港日台異國戀圖文書爆紅！</p><p>畫外籍婚姻圖文書，香港有沙沙奇，日本有小栗左多里，05年畫《達令是外國人》，寫跟意匈混血老公生活趣聞，大賣，追加續集，再下一城出專書講家常料理，成為日本紅Couple。台灣代表則有憑《交換日記》出名的張妙如，嫁了挪威老公移民到美國，《西雅圖妙記》出到第3集，寫盡中西婚姻大吵小鬧，證明越家常越有市場。</p><p>《西雅圖妙記1、2、3》約$53.2
</p><p>《交換日記》近年變了兩個女人講道理，張妙如單拖的《西雅圖妙記》，寫夫婦瑣事反而更見趣味。</p><p>《達令是外國人》約$34.2
</p><p>單身女生看高木直子，已婚婦人看小栗左多里，不論各種處境心態，總有一本圖文書幫到你。</p><p>《老媽的好吃好吃料理》約$47.6
</p><p>又係小栗左多里，頭兩集講夫婦相處，新一本集中講烹飪，圖畫清晰，易煮，當烹飪書睇亦可。</p><p>《馴夫講座》約$54.1
</p><p>幸福婚姻不但憑天意，二人相處，誰強誰弱都是學問。栗原弘美這本書，老婆可以收收埋埋睇，馴夫於無形。</p><p>銷售點：博客來網路書店 http://www.books.com.tw </p></body></html>