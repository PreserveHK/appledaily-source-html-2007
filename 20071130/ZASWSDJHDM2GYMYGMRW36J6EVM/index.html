<html><header><meta charset="utf-8"><title>攞設計大獎　BenQ玩五通</title></header><body><h1>攞設計大獎　BenQ玩五通</h1><p>由早期嘅ICQ到今日嘅MSN，有玩開嘅人必定開了唔少賬號來玩，電腦上要玩齊咁多IM（InstantMessenger）只係裝多幾個軟件，問題不大，不過對手機來講，就唔係咁實際。所以BenQ最新推出的E72手機，就內置MunduIM，可以一次過開齊五大IM通訊軟件，隨時都可以同朋友Chat餐飽！<br><br>記者：許福合　<br>攝影：周旭文<br>Model:Fion</p><p>紅撞黑夠搶眼</p><p>買手機其實都好睇眼緣，所以外形一定相當重要，當見到BenQ呢部新機E72，自然會被其黑色機身配上紅色線條而吸引目光，顏色撞起上來非常搶眼。原來呢個設定都有名堂，曾經獲得2007年日本設計界大獎「GoodDesignAward」，整部手機以簡單線條配上鏡面屏幕，外觀已經相當討人歡心。而當拎住E72在手，更發覺擁有13.8mm厚度，重量亦只有90g，勁煲粥都唔怕攰喇！另外，仲要一提係E72支援MicroSD記憶卡，雖然插卡位設於機背，需要打開機蓋先用到，不過就毋須拆電關機，尚算方便。
</p><p>同朋友隨時Chat</p><p>E72本身係一部GSM四頻手機，同時亦內置有GPRS、EDGE及802.11b/g無線網絡，要上網睇網頁、VoIP電話、收發電郵都無問題，同時亦支援PushMail。不過講到最吸引，仲係內置MunduIM軟件，只須打開一個軟件、一個介面，就能同時開啓MSN、YahooMessenger、ICQ、AOL和GoogleTalk五大通訊軟件，登入後都會於同一個介面內顯示，只須上下轉頁就可以睇晒有無新訊息，非常簡單好用。E72其他好用功能還包括有200萬像素鏡頭、拍攝QVGA影片、MP3播放，另外還有個Traveller軟件，隨時可查詢天氣、滙率等資料，外遊必備。</p><p>動態桌面變變變</p><p>E72桌面簡潔，2吋TFT屏幕解像度達240×320，顏色亦相當亮麗，開機唔會見到一大堆資料，反而會配上一個特色動態桌面。筆者試用時正值中午12點左右，桌面見到陽光充足的露台，背後有帆船划過；而隨着時間變化會轉換不同氣氛的桌面，晚上甚至會出現月亮，相當特別。介面設計方面亦同一般智能手機不同，設計較簡單，個人覺得比傳統12宮格還好用；若然你係死硬派，E72亦容許用家還原傳統介面，要上手一啲唔難。E72功能較着重商用人士，機側有訊息鍵，可以一鍵收發SMS、電郵及錄音等。</p><p>Profile</p><p>制式：GSM850/900/1800/1900<br> 屏幕：2吋TFT240×320<br> 記憶卡：MicroSD<br> 電源：鋰電池<br> 通話時間：4小時<br> 備用時間：180小時<br> 功能：200萬像素鏡頭、MPEG4攝錄、MP3鈴聲、SMS、MMS、IM<br> 操作系統：WindowsMobile6<br> 查詢：盈策（22956288）</p></body></html>