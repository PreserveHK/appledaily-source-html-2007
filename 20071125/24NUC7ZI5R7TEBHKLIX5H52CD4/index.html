<html><header><meta charset="utf-8"><title>CanonParty試機印相乜都free</title></header><body><h1>CanonParty試機印相乜都free</h1><p>每次買電子產品梗係想玩過試過先畀錢，但電器舖好難真係讓你任玩任試，不過最近就有機會，因為一年一度嘅CanonExpo又嚟喇！今年同以往一樣，都可以即場勁玩Canon最新產品，當中最吸引首選首次展出的旗艦級相機1DsMarkIII，俾你一嚐成為專業攝影師的滋味，影完嘅相仲可以立即印出來，可以話係一個攝影遊戲Party！<br><br>記者：許福合<br>攝影：楊錦文</p><p>現場花絮</p><p>EOS-1DsMarkIII睇晒全場</p><p>EOS-1DsMarkIII叫得旗艦機有咩勁？只係睇佢用上2,110萬像素CMOS，就已經夠驚人。據講以呢個相片解像度，用來打印紅隧外嘅巨型海報都夠用！而現場嘅參觀者就有機會親身一試，試用時仲會配埋支長鏡頭試拍，讓各位影盡會場每個角落。不過要親身摸一摸就要有啲耐性，因為試玩區設喺2樓，每次只可以7人上去，要排隊就難免。除咗像素夠高之外，作為一部專業級相機當然唔少得超高拍攝速度，1DsMarkIII最高能以每秒5張的速度拍攝45張JPEG或RAW相片，非常驚人！</p><p>Profile</p><p>感光元件：2,110萬像素CMOS<br> 最高快門：1/8,000s<br> 記憶卡：CF/SD<br> 屏幕：3吋<br> ISO：100-1600/3200<br> 體積：150×160×80mm<br> 重量：1,385g</p><p>IXUS960IS影完即印</p><p>相信唔少人或朋友，都有用過Canon嘅輕型相機，去到CanonExpo當然要試吓新機。今年展出大量中、輕量級機種，而且隨住相機平民化，更吸引唔少女士們來試機，以往真係比較少見。而眾多新機中，又以最新鮮嘅IXUS960IS最搶手，採用1,210萬像素CCD，加埋用上鈦金屬機身，實淨得來又夠台型，非常得體；功能方面，有光學影像穩定功能、2.5吋LCD、強化版嘅面部對焦功能等。當各位試玩過之後，記得可以插張記憶卡影相，影完仲可以拎去印相區將相片印出來，順便可以睇睇最新打印機質素。</p><p>Profile</p><p>感光元件：1,210萬像素CCD<br> ISO：80-1600<br> 變焦：3.7倍光學+4倍數碼<br> 記憶卡：SD/MMC（內置32MB）<br> 屏幕：2.5吋<br> 體積：96×96×28mm<br> 重量：205g</p><p>SELPHYES20自助印相</p><p>Expo之中，其實四處都係人頭湧湧，當筆者走到介紹輕型相機區域，卻發覺意外地多人，事關唔少人一家大細，都將佢哋影完的相片，拎來自助印相。而呢區就提供咗最新SELPHYES20及ES2供參觀試用，可以輕鬆自製4R、3R及2R相片或貼紙相。兩部打印機皆內置有簡單易用的相片優化功能，並且可以加入各式特別效果、圖案，甚至相框等，而ES2機身更內置埋3吋LCD屏幕，可以第一時間預覽相片，玩過之後就知道曬相原來咁簡單！</p><p>必試必玩</p><p>其實CanonExpo可以試新機之餘，仲可以見識到最新影像處理技術，最重要係大部份都可以讓參觀者親手試用，夠晒過癮！</p><p>展覽資料</p><p>日期：11月23-25日（最後今日）<br> 時間：上午11點至下午6點<br> 地點：灣仔會議展覽中心展覽廳5A<br> 費用：免費<br> 查詢：Canon（31912333）</p></body></html>