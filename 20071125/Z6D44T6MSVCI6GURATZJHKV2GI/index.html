<html><header><meta charset="utf-8"><title>淑女變辣妹　只因鷗翼門</title></header><body><h1>淑女變辣妹　只因鷗翼門</h1><p>改條嘈到坼天嘅響喉為乜？改20吋軨又為乜？唔好話畀我知，咁做為咗喺燈位起步快0.1秒，又或者為咗劈彎偷到0.1mm位，其實咪又係為咗引人望滿足虛榮感！呢部NissanFairlady有齊以上元素，不過最型都係一雙鷗翼車門，令我好想戴副黑超嘟起個嘴，喺銅鑼灣不斷上車落車，我諗會有人以為佢係「林寶」，或者仲會以為我係阿叻㖭！<br><br>文：嘴嚼爺<br>攝影：陳偉強<br>Model：Fion</p><p>新車格局二手價</p><p>首先要講講，呢部改裝車並唔係全新車，而係05年出廠嘅二手Fairlady，不過據負責幫車主改裝部車嘅Edwind講，車主有幾架靚車輪住揸，所以部車擺喺車房改嘅時間仲多過喺街行，所以咪數只有約6千公里，無論車身或內櫳都簇新得緊要，加上全車超過30萬嘅改裝料，接近40萬嘅二手價抵唔抵就見仁見智，但以呢個價錢可以擁有一位搶眼成咁嘅淑女，我就唔介意佢翻頭嫁囉！</p><p>浮誇隨意門</p><p>銀黑色車身雖然唔算搶眼，但係頭尾冚都換上日本Varis嘅碳纖部件，而且仲有全車包圍配4輪20吋RAYS電鍍邊黑胎軨，落場感覺極濃；不過，講到招積，都係一對鷗翼車門最強，德國KW出品，佢唔只可以浮誇地向上推開引人望，唔想咁張揚都可以好似普通車門咁向橫打開，隨心意心情打橫向上，淑女雖然善變，但一啲都唔難捉摸。<br> 車主除車身之外，就連車櫳都唔放過，橙黑皮椅、軚環波棍頭襯到絕；好老實，呢位淑女由內到外都已經加辣，變身成為惹火辣妹。</p><p>天生操控王</p><p>睇得到嘅已經改到盡，睇唔到嘅一樣上齊架生。筆者記得上次同香港甩尾王海棠做訪問嗰陣，知道佢嘅座駕都係Fairlady350Z，甩尾王都揀喎，咁Fairlady嘅操控性應該毋庸置疑；而呢部狂改跑車仲由4輪Wilwood制動卡鉗到OHLINS絞牙避震，再到Summit頂Bar、四方底架等補品全部都落齊，我直情覺得佢唔應該出現喺畢拉山，而係應該去秋名山。另外，值得留意嘅係以下規格表只係Z33款式嘅原廠規格，Edwind話經過大改之後，馬力應已提升不少，不過未上過馬力機，費事作大咁話。
</p><p>規格</p><p>引擎：	3498c.c.V6DOHC<br> 馬力：	280hp/6,200rpm<br> 扭力：	37.0kgm/4,800rpm<br> 傳動：	6前速手波，後輪驅動<br> 尺碼：	4,310mm×1,815mm×1,315mm<br> 售價：	$398,000<br> 查詢：	TargaRacing（21470283）<br> <br> 註：此車為05年車，1手，行車里數約6,000km。</p></body></html>