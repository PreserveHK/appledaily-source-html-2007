<html><header><meta charset="utf-8"><title>新車A-Z：PforPeugeot沙漠雄獅</title></header><body><h1>新車A-Z：PforPeugeot沙漠雄獅</h1><p>《新車A-Z》輪到P字，諗起P字唔知大家會唔會同我一樣即刻諗起標致（Peugeot）同佢隻雄獅Logo，見到隻雄獅就自不然諗起佢個朵——「彎路之王」。提起Peugeot呢個法國品牌嘅最新車款，相信大家都會諗起開篷小跑207CC吧！<br><br>記者：梁美甜　攝影：陳偉強<br>模特兒：Enrica</p><p>開篷小跑搶眼夠煞食</p><p>坦白講，好多女仔都唔係咁鍾意開篷車，開住篷就怕俾風吹到頭髮亂晒，唔開篷又嘥咗佢個Design唔知點好！可能自己比較男仔頭，寧願頭髮亂到打結都無有怕，最緊要係享受得到個過程。尤其係見到Peugeot207CC，單係個外形已經贏得我歡心，整部車線條流暢，雙門跑款未開車已經覺得好跑得，車身層次分明，感覺好有Power，十足佢個獅子Logo咁蓄勢待發。最緊要係佢車身細細，女仔揸唔覺突兀兼夠潮，仲吸引唔少人目光㖭！開篷之後個跑Look甚至有點似AudiTT跑車，喺陽光底下Sharp到暈。</p><p>小車馬力加速爽</p><p>Peugeot係一部雙門四座開篷跑車，係就係好型，之不過亦同時有雙門跑車嘅通病，就係後座DogSeat睇得唔坐得，最多畀兩個幾歲細路坐，若然坐兩個大人，唔理係男係女都好，十多廿分鐘之後實叫辛苦，我都試過坐，頭頂腳又逼，唔係人人屈就得到嘞！不過揸起上來感覺唔錯，雖然只得120匹，馬力唔算勁，幸好踏油門即有，加速算爽快利落，軚輕操控上算容易，作為二人車絕對無問題，價錢以1.6公升開篷小跑嚟講都係覺得貴咗啲，無以前206咁抵買囉！</p><p>彎路稱王<br>Peugeot</p><p>Peugeot車系向有「彎路之王」美譽，汽車專業人士呂米高曾解釋過，事緣喺法國直路多彎路少，所以好多廠品唔會將入彎性能放在首位，所以彎路、懸掛性能較好嘅車較少有，加上標致屬自家國產，自自然然就被冠以「彎路之王」稱號嘞！</p><p>雄獅嘜頭承自城徽</p><p>Peugeot個Logo係一隻好有動感嘅獅子，乍見我就已經覺得佢好似歐洲貴族嘅家族標誌，點知隻獅子係就係標誌，不過原本係法國Belfort城嘅城標，喺1858年俾Peugeot家族用咗做自己商品標誌，一直沿用至今咁囉！</p><p>三位數解謎</p><p>大家有無留意Peugeot嘅車系全都用三位數，由107開始到207、307、407、607同807咁，而中間例必用「0」㖭！代號就始於1928年大型投資平價車而取嘅新車代號。車型全都以中間為「0」嘅三個位數字來命名。第一個數字係代表車系，而第三個數字就代表第幾代車型。</p><p>Peugeot207CC規格</p><p>車型：三廂式兩門四座位電摺硬頂<br> 引擎：1,598c.c.直4<br> 馬力：120hp/6,000rpm<br> 扭力：160Nm/4,250rpm<br> 傳動：4前速自動波<br> 查詢：法國汽車（31181828）</p></body></html>