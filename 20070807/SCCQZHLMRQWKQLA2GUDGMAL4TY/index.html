<html><header><meta charset="utf-8"><title>Car通：LexusLS600hL<br>煲呔四萬一條心　160萬凌志撐藍天</title></header><body><h1>Car通：LexusLS600hL<br>煲呔四萬一條心　160萬凌志撐藍天</h1><p>政府大力推行環保，日谷夜谷藍天行動，唔單止特首身先士卒，新鮮熱辣換咗部160萬環保版凌志LS600hL，連一向有點面左左嘅四萬姐，都摒棄自身立場跟煲呔並肩疾呼，加上坐過部超豪華新車後，四萬冧佢400匹馬力澎湃，兼且慳到每公里$1.3，冇高官做都唔怕負擔唔嚟啦！<br><br>記者：梁美甜　<br>攝影：黃子偉　<br>演出：鍾芷蕙、關浩霖</p><p>超貴混能環保房
</p><p>要做到又環保又豪華舒服唔係部部車做得到，呢部LexusLS600hL四座位長陣版房車就做到喇！事關新車用咗LexusHybridDrive混能系統，呢個engine就巴閉，因為係全新研發，5.0公升V8引擎附以交流馬達所組成，可輸出445匹超勁馬力之外，耗油量低至10.8km/L，即大約每公里$1.3，又慳油又環保。車頂仲有個天窗，想再慳油唔開冷氣開窗吹吹風囉！最搞鬼嘅係連車頭車尾廠徽都係用藍色襯底，同「藍天行動」Match到暈，唔怪得特首都用作座駕嚟支持環保啦！</p><p>超豪華設備嘆到暈</p><p>縮水版特首浩霖同陳方安生芷蕙都異口同聲話部車超正！「後座好似大班椅，又大又舒服，左手邊「老闆位」仲可以按摩，好舒服！放工返屋企途中揼埋骨，好嘆啫！」我單係望住縮水煲呔個樣，就知佢所言非虛。「我鍾意睇戲，部車居然有DVD睇，個芒仲係LCD嚟，啲聲又清楚喎，張椅又軟又舒服，瞓喺度睇戲，好正！點解我Daddy部車無嘅？」「四萬」芷蕙認真考起我，我只係識答套音響係高級MarkLevinson仲有19個喇叭，聲靚就梗啦。「四萬」芷蕙好雀躍咁又試呢樣又試嗰樣，仲同煲呔爭坐按摩位就知部車幾受佢哋歡迎啦！</p><p>油門腳掣易操控</p><p>坦白講，部車對女仔嚟講大部兼馬力勁，揸起上嚟真係好擔心，怕難睇位同唔覺意踩快咗。點知揸起嚟比想像中容易，混能引擎馬力大，但係加速時就好順暢，油門腳掣都好易就，不過長陣版車身始終稍長，對我嚟講，睇位仍有難度；我仲為咗試性能而高速掟彎，部車即時有傾側情況出現，個心即時離一離；不過都係自己衰，部車兩噸幾重兼車身長，點會用嚟高速入彎吖！</p><p>特首要Man唔使豪</p><p>部車好舒服好豪華，不過我反而想揸GMCTopkickC6500，好少香港人揸而且部車好型好Man，我好鍾意！</p><p>識嘆用司機
</p><p>「四萬」芷蕙個答案先夠啜核，「我將來唔會揸車，最緊要有司機，部車啲豪華設備先至嘆得到！」我服芷蕙有遠見，事關買得豪房請得起司機，唔使自己操勞嘛。</p><p>LexusLS600hL四座位長陣版規格</p><p>引擎：4,969c.c.V8DOHC<br> 馬力：394ps/6,400rpm<br> 扭力：520Nm/4,000rpm<br> 傳動：四輪驅動CVT無段變速自動波交流電馬達<br> 馬力：224ps/6,400-10,752rpm<br> 扭力：300Nm/0-4,352rpm<br> 查詢：皇冠汽車（25119430）</p></body></html>