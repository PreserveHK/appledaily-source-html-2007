<html><header><meta charset="utf-8"><title>數碼達人：Casio交叉YouTube<br>Blog女自傳隨時演</title></header><body><h1>數碼達人：Casio交叉YouTube<br>Blog女自傳隨時演</h1><p>靚女上網自製Vblog熱潮從未停過，之但係上載影片過程繁複，加上解像度唔夠銳利，效果始終未盡人意！Casio新出咗部EXILM系列S880，破天荒與YouTube合作，推出專用拍攝模式，只需兩個步驟，便可將DC入面嘅短片Upload上網，慳番唔少時間，靚女Cody用過後都大讚方便。想拍齣自傳放上網畀全世界欣賞？無難度！<br><br>記者：陳國輝<br>攝影：陳偉強　<br>Model：Cody</p><p>唔使開IE兩步搞掂</p><p>Cody之所以由Vblog轉投玩YouTube，理由係因為工作太忙，冇時間成日Update，搞到個Blog啲資料勁Out，最後仲荒廢埋！「我習慣以手機自拍短片，然後再掟上YouTube畀人睇，但過程都幾煩。其一，好多手機都唔支援H.264影像格式，需要自己再搵Software轉換；其二，質素唔穩定，轉換影片格式之後發現好多Loss，起晒格，靚女都變醜婦啦！」<br> S880嘅YouTube場景模式勝在乜都設定好晒，例如解像度已設置為「最靚」嘅640×480，檔案全部採用H.264玩高清，Fit晒YouTube要求。最正係Upload時間大縮短，只須運行軟件，兩個Steps即可上傳，IE都唔使開！可惜S880拍片長度限制在30秒內，否則有更好發揮。</p><p>人臉對焦識揀人</p><p>S880另一強項係FaceDetection，其實呢項分唇已經唔係新嘢，唔少大牌子DC亦曾經玩過，不過Casio嘅殺着，係加入登錄者容貌資料，並進行優先對焦！玩法係先記錄低某人嘅容貌，到下次取用，S880會優先向已登記嘅人臉作對焦，而且曉自動追蹤，雖然改動不大，但當你只為拍某人嘅大特寫，呢項分唇就大派用場。同時，S880還配備防震DSP，降低因手震或物件移動時所引致嘅模糊，晚間影相當然更輕鬆。</p><p>安裝上傳易</p><p>PROFILE
</p><p>有效像素：810萬　<br> 光學變焦：3倍<br> 短片格式：H.264/AVC、MOV<br> 儲存媒介：SD、MMC、SDHC<br> 其他功能：39種場景模式、臉部對焦、ISO64-800、USB2.0<br> 屏幕尺寸：2.8吋TFT<br> 體積：94.5×60.4×17.3mm<br> 重量：128g</p><p>同場加映：Z77像素玩細啲
</p><p>另一款同樣配備YouTube場景模式嘅Z77，外形與S880有九成相似，最大分別係有效像素少咗90萬（支援720萬），LCD亦細咗2吋，但價錢就平$800，屬入門或中階級機種。</p><p>PROFILE：720萬有效像素、3倍光學變焦、2.6吋LCD屏幕、41種場景模式、USB/AV接駁器</p></body></html>