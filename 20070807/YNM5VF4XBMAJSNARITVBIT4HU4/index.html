<html><header><meta charset="utf-8"><title>環球片場：金毛玉木宏吮雞骨引步姐發癲</title></header><body><h1>環球片場：金毛玉木宏吮雞骨引步姐發癲</h1><p>阿Net平日除咗上網外，得閒都會留喺屋企煲劇，好似嚟緊呢個星期日喺翡翠台播映嘅爆笑日劇《交響情人夢》咁，男女主角玉木宏同上野樹里就憑住呢套劇成為日本大紅人。最近有網友就將3年前，玉木宏為濱崎步主持嘅節目《AYUREADY？》做嘉賓嘅片段放上網，入面佢不顧靚仔形象大玩騎呢，非常搞笑。</p><p>自爆舊愛花心</p><p>玉木宏喺《交》劇中扮演嘅千秋學長迷倒萬千少女，但當年阿宏就染咗一頭金毛，造型似足MK少年。節目中，阿宏除咗示範食雞翼保留完整雞骨外，又公開自拍騎呢照，其中一張更加係面容扭曲，阿宏話扮緊《多啦A夢》嘅小夫喎。至於平日形象高貴上等嘅步姐，見阿宏玩得咁過癮，都唔執輸玩埋一份，戴上熊仔帽一齊癲。<br> 阿宏近日遭KAT-TUN成員赤西仁撬牆腳，搶走女友加藤羅莎，喺步姐嘅節目中，阿宏就自爆舊女友曾一腳踏兩船，成日俾女飛，都算慘情咯！<br> 《AYUREADY？》PART1　<br> 網址： http://www.youtube.com/watch?v=2IeYHwDm7No&amp;NR=1 <br> 《AYUREADY？》PART2　<br> 網址： http://www.youtube.com/watch?v=qAWrnIo5Xx8&amp;NR=1 <br> 《AYUREADY？》PART3　<br> 網址： http://www.youtube.com/watch?v=Kqcxpi88hb0&amp;NR=1 <br> <br> 版主：阿Net<br> 本欄逢周一至五刊出</p></body></html>